---
chapter:
  number: 36
  title:
    th: ในถิ่นทุรกันดาร
    en: In the Wilderness
  url: https://legacy.egwwritings.org/?ref=en_PP.406&para=84.1859
  basedon:
---

## {PP 406.1}

=== พระคุณท่ามกลางการลงโทษ

เป็นเวลาเกือบ 40 ปีที่คนอิสราเอลวนเวียนอยู่ในทะเลทรายโดยไม่ได้บันทึกเรื่องราวไว้ให้คนรุ่นหลังได้อ่าน โมเสสกล่าวว่า “เราใช้เวาลา 38 ปีเดินทางจากคาเดชบารเนียจนเราข้ามหุบเขาเศเรด ถึงตอนนั้นนักรบทั้งหมดในรุ่นนั้นก็ตายหมดค่ายตามที่องค์พระผู้เป็นเจ้าทรงสาบานไว้ พระหัตถ์ขององค์พระผู้เป็นเจ้าได้ต่อสู้พวกเขาจนพวกเขาทั้งหมดถูกกำจัดไปจากค่าย” (เฉลยธรรมบัญญัติ 2:14, 15 TNCV) {PP 406.1}

## {PP 406.2}

ในช่วงปีเหล่านั้นประชาชนได้รับการเตือนสติอยู่ตลอดเวลาว่าพวกเขากำลังรับผลจากการถูกพระเจ้าทรงกล่าวโทษ พวกเขาได้ปฏิเสธพระเจ้าด้วยการกบฏที่คาเดช พระองค์จึงทรงปฏิเสธพวกเขาไประยะหนึ่ง คนอิสราเอลไม่ได้รับอนุญาตให้ทำพิธีเข้าสุหนัตอันเป็นเครื่องหมายของพันธสัญญา เพราะพวกเขาไม่ซื่อสัตย์ต่อพันธสัญญาของพระองค์ ความปรารถนาอยากกลับไปสู่แดนแห่งความเป็นทาสแสดงให้เห็นว่าพวกเขาไม่คู่ควรกับเสรีภาพ ฉะนั้นพระเจ้าจึงไม่ทรงอนุญาตให้คนอิสราเอลฉลองพิธีปัสกาเพราะเป็นเทศการฉลองการปลดปล่อยจากการเป็นทาส {PP 406.2}

## {PP 406.3}

ถึงกระนั้นยังมีการทำพิธีของพลับพลาอย่างต่อเนื่อง แสดงว่าพระเจ้าไม่ได้ทรงทอดทิ้งคนของพระองค์เสียทั้งหมด แต่ยังประทานตามความต้องการของพวกเขา โมเสสทบทวนประวัติการพเนจรของพวกเขาว่า “พระเยโฮวาห์พระเจ้าของพวกเจ้า ได้อำนวยพระพรแก่บรรดาการที่มือของพวกเจ้าได้กระทำ พระองค์ทรงทราบทางที่เจ้าได้เดินในถิ่นทุรกันดารใหญ่นี้ พระเยโฮวาห์พระเจ้าของพวกเจ้าได้อยู่กับเจ้า 40 ปีนี้มาแล้ว พวกเจ้ามิได้ขัดสนสิ่งใดเลย” (เฉลยธรรมบัญญัติ 2:7 TH1971) ต่อมาเนหะมีย์ได้บันทึกเพลงสรรเสริญของคนเลวีซึ่งบรรยายถึงการที่พระเจ้าเอาพระทัยใส่คนอิสราเอลแม้ในปีที่พระองค์ปฏิเสธและขับไล่พวกเขา เนื้อเพลงนั้นมีใจความว่า “เนื่องด้วยพระกุรณาคุณอันยิ่งใหญ่ พระองค์ไม่ได้ทรงละทั้งพวกเขาไว้ในถิ่นกันดาร เสาเมฆยังคงนำพวกเขาไปตามทางในเวลากลางวัน และเสาเพลิงยังส่องทางตลอดค่ำคืน พระองค์ประทานพระวิญญาณล้ำเลิศมาสั่งสอนพวกเขา พระองค์ไม่ได้ให้มานาของพระองค์ขาดจากปากของพวกเขาและพระองค์ประทานน้ำดับความกระหายให้พวกเขา ตลอด 40 ปีพระองค์ทรงเลี้ยงดูพวกเขาในถิ่นกันดาร พวกเขาไม่ขัดสนสิ่งใด เสื้อผ้าของเขาไม่ได้เก่าคร่ำคร่า และเท้าก็ไม่ได้บวมช้ำ” (เนหะมีย์ 9:19–21 TNCV) {PP 406.3}

## {PP 407.1}

พระเจ้าทรงกำหนดการพเนจรในถิ่นทุรกันดารเพื่อเป็นการลงโทษคนดื้อรั้นและขี้บ่น นอกจากนั้นยังเป็นโอกาสให้คนรุ่นใหม่ได้ฝึกวินัยก่อนที่จะเข้าไปในแผ่นดินแห่งพระสัญญา โมเสสกล่าวต่อพวกเขาว่า “เพื่อพระองค์จะทรงกระทำให้ท่านถ่อมใจ และทดลองให้ทราบว่าจิตใจของท่านเป็นอย่างไร ดูว่าท่านจะรักษาพระบัญญัติของพระองค์หรือไม่ พระองค์ทรง…ปล่อยท่านให้หิวและเลี้ยงท่านด้วยมานา ซึ่งท่านเองหรือปู่ย่าตายายของท่านก็ไม่ทราบว่าเป็นอะไร เพื่อพระองค์จะทรงกระทำให้ท่านตระหนักแก่ใจว่า มนุษย์จะบำรุงชีวิตด้วยอาหารสิ่งเดียวก็หามิได้ แต่มนุษย์จะมีชีวิตอยู่ได้ ด้วยทุกสิ่งที่ออกมาจากพระโอษฐ์ของพระเจ้า” (เฉลยธรรมบัญญัติ 8:5, 2, 3 TH1971) {PP 407.1}

## {PP 407.2}

“พระองค์ทรงพบเขาในถิ่นกันดารอันเริศร้าง และเต็มไปด้วยเสียงโหยหวน พระองค์ทรงปกป้องและดูแลเขา พระองค์ทรงพิทักษ์เขาดั่งแก้วพระเนตรของพระองค์” “พระองค์ทรงทุกข์พระทัยในความทุกข์ใจทั้งสิ้นของพวกเขา และทูตสวรรค์ที่อยู่ต่อหน้าพระองค์ก็ช่วยพวกเขาให้รอด พระองค์ทรงไถ่พวกเขาด้วยความรักและความเมตตา พระองค์ทรงยกพวกเขาขึ้นและอุ้มพวกเขาไว้ตลอดวันคืนในสมัยก่อน” (เฉลยธรรมบัญญัติ 32:10 TNCV; อิสยาห์ 63:9 TNCV) {PP 407.2}

## {PP 407.3}

=== โทษของผู้ที่เหยียดหยามพระเจ้า

อย่างไรก็ตาม ในช่วงเวลาที่อยู่ในถิ่นทุรกันดารมีแต่เรื่องที่คนอิสราเอลกบฏต่อพระเจ้าที่ได้รับการบันทึกไว้ ประชาชนต้องตายถึง 14,000 คนเพราะการกบฏของโคราห์ และมีตัวอย่างอื่นๆ อีกที่แสดงถึงแนวคิดเดียวกันที่ชอบดูหมิ่นอำนาจของพระเจ้า {PP 407.3}

## {PP 407.4}

ครั้งหนึ่งมีลูกครึ่งคนหนึ่งที่มีพ่อเป็นชาวอียิปต์ที่ร่วมเดินทางมากับคนอิสราเอลครั้งที่ออกจากประเทศอียิปต์ ส่วนแม่เป็นคนอิสราเอล ชายลูกครึ่งคนนี้ย้ายมาตั้งเต็นท์ของตนในเขตของคนอิสราเอลโดยอ้างว่าเป็นสิทธิของเขา แต่พระบัญญัติของพระเจ้าห้ามไม่ให้ลูกหลานคนอียิปต์เข้าร่วมในชุมนุมชนจนถึงชั่วอายุที่สาม เกิดวิวาทะขึ้นระหว่างคนนี้กับคนอิสราเอลคนหนึ่ง เรื่องถูกนำไปให้คณะตุลาการติดสิน ซึ่งผลการตัดสินคือชายลูกครึ่งเป็นคนผิด {PP 407.4}

## {PP 407.5}

เขาโมโหจัดเมื่อได้ยินคำตัดสิน จึงสาปแช่งผู้พิพากษาและด้วยอารมณ์รุ่มร้อนเขาได้หมิ่นประมาทพระนามของพระเจ้า มีคนนำตัวเขาไปพบโมเสสทันที ก่อนหน้านี้มีการประกาศกฎบัญญัติข้อหนึ่งว่า “ผู้ใดแช่งด่าบิดามารดาจะต้องมีโทษถึงตาย” (อพยพ 21:17 TNCV) แต่ไม่มีข้อกำหนดที่ตรงกับกรณีนี้ ความผิดของชายลูกครึ่งใหญ่หลวงนักจนพวกเขารู้สึกว่าต้องขอให้พระเจ้าทรงชี้แจงเป็นพิเศษ ชายคนนั้นถูกกักขังจนกว่าจะรู้น้ำพระทัยของพระเจ้า พระองค์ทรงตัดสินและกำหนดบทลงโทษด้วยพระองค์เอง โดยให้นำตัวชายผู้หมิ่นประมาทออกไปนอกค่ายและประหารชีวิตด้วยการขว้างก้อนหินให้ตาย พยานที่เห็นการหมิ่นประมาทได้วางมือบนศีรษะของเขาเพื่อยืนยันความจริงของข้อกล่าวหา จากนั้นก็เริ่มขว้างหินก่อน แล้วประชาชนที่อยู่รอบๆ จึงเข้าร่วมในการขว้างหินเพื่อสำเร็จโทษ {PP 407.5}

## {PP 408.1}

หลังจากนั้นมีการประกาศบทบัญญัติเพื่อรับมือกับความผิดในลักษณะเดียวกันนี้ “ผู้ใดแช่งด่าพระเจ้าของเขา ผู้นั้นจะต้องได้รับโทษบาป ผู้ใดที่เหยียดหยามพระนามของพระเจ้า จะต้องถูกโทษถึงตาย ให้ชุมนุมชนขว้างเขาเสียให้ตาย คนต่างด้าวหรือชาวเมืองก็ดี เมื่อเขาเหยียดหยามพระนาม จะต้องถูกโทษถึงตาย” (เวลีนิติ 24:15, 16 TH1971) {PP 408.1}

## {PP 408.2}

มีบางคนที่ตั้งคำถามถึงความรักและความยุติธรรมของพระเจ้าในการลงโทษอย่างรุนแรงเพียงเพราะคำพูดที่เกิดจากอารมณ์ชั่ววูบ แต่การลงโทษหนักในเรื่องดังกล่าวจำเป็นเพื่อให้สอดคล้องกับความรักและความยุติธรรม เนื่องจากต้องสำแดงให้ประจักษ์ว่า คำพูดที่เกิดจากความเกลียดชังต่อพระเจ้านั้นเป็นบาปมหันต์ คนแรกที่ทำผิดในเรื่องนี้ได้รับโทษหนัก เป็นการเตือนผู้อื่นให้รู้ว่าต้องเคารพยำเกรงต่อพระนามของพระเจ้า แต่ถ้าปล่อยให้คนที่ทำบาปลอยนวลโดยไม่ลงโทษ จะเป็นเหตุให้คนอื่นพลอยเสียคน สุดท้ายคงต้องสูญเสียอีกหลายชีวิต {PP 408.2}

## {PP 408.3}

=== ชาวต่างชาติท่ามกลางคนอิสราเอล

ชาวต่างชาติที่ร่วมเดินทางกับคนอิสราเอลเมื่อออกจากอียิปต์สร้างปัญหาและเป็นเหตุให้คนอิสราเอลถูกทดลองอยู่ตลอดเวลา พวกเขาอ้างว่าได้ละทิ้งรูปเคารพและนมัสการพระเจ้าที่แท้จริง แต่การเลี้ยงดูและการฝึกฝนตั้งแต่วัยเด็กได้สร้างความเคยชินและได้หล่อหลอมอุปนิสัย จนการไหว้รูปเคารพและการลบหลู่พระเจ้าฝังลึกในจิตใต พวกเขามักอยู่เบื้องหลังความวุ่นวายและมักเป็นพวกแรกที่ส่งเสียงบ่น นิสัยการไหว้รูปเคารพและการบ่นต่อว่าพระเจ้าของคนเหล่านี้ส่งอิทธิพลทั่วค่าย {PP 408.3}

## {PP 408.4}

หลังจากที่พวกเขากลับเข้าสู่ถิ่นทุรกันดารได้ไม่นาน ก็มีการละเมิดวันสะบาโตภายใต้สถานการณ์ที่ทำให้กรณีนี้มีความผิดร้ายแรงเป็นพิเศษ การประกาศของพระเจ้าว่าพระองค์จะทรงไม่ยอมรับชนชาติอิสราเอลส่งผลให้เกิดกระแสการต่อต้าน ชายคนหนึ่งโกรธที่ถูกกีดกันไม่ให้เข้าแผ่นดินคานาอัน เขาจงใจท้าทายพระบัญญัติข้อที่สี่ของพระเจ้าโดยการออกไปเก็บฟืนในวันสะบาโต ช่วงที่คนอิสราเอลพเนจรในถิ่นทุรกันดาร พระเจ้าทรงห้ามไม่ให้ก่อไฟในวันสะบาโตอย่างเด็ดขาด ข้อห้ามนี้ไม่ได้บังคับใช้ในแผ่นดินคานาอันเพราะสภาพภูมิอากาศที่รุนแรงทำให้การก่อไฟเป็นสิ่งจำเป็น แต่ในถิ่นทุรกันดารไม่จำเป็นต้องผิงไฟเพื่อความอบอุ่น การกระทำของชายคนนี้เป็นการเจตนาที่จะฝ่าฝืนพระบัญญัติข้อที่สี่ ไม่ใช่เพราะรู้เท่าไม่ถึงการณ์ หรือเผลอลืมไป แต่เป็นการดูหมิ่นพระบัญญัติของพระเจ้าโดยตรง {PP 408.4}

## {PP 409.1}

ชายคนนั้นถูกจับได้คาหนังคาเขาและถูกพาตัวไปหาโมเสส ก่อนหน้านี้มีการประกาศว่าการละเมิดวันสะบาโตมีโทษถึงตาย แต่ไม่ได้เปิดเผยว่าจะประหารด้วยวิธีใด โมเสสทูลเรื่องราวต่อพระเจ้า และพระองค์ทรงตอบว่า “ชายคนนั้นจะต้องถูกลงโทษถึงตาย ชุมนุมชนทั้งหมดต้องเอาหินขว้างเขาให้ตายที่นอกค่าย” (กันดารวิถี 15:35 THSV) ความบาปของการหมิ่นประมาทพระเจ้า และการตั้งใจฝ่าฝืนวันสะบาโตมีโทษแบบเดียวกัน เพราะบาปทั้งสองอย่างนี้แสดงถึงการดูถูกดูแคลนการปกครองของพระเจ้า {PP 409.1}

## {PP 409.2}

ในสมัยของเรามีหลายคนปฏิเสธวันสะบาโตที่พระเจ้าประทานมาตั้งแต่เริ่มแรกสร้างโลกเพราะมองว่าเป็นเพียงแค่ธรรมเนียมของชาวยิว พร้อมทั้งอ้างว่าหากจะต้องถือรักษาวันสะบาโต ก็จำเป็นต้องประหารชีวิตผู้ที่ล่วงละเมิด แต่เมื่อพิจารณาแล้ว เราก็จะเห็นว่าการหมิ่นประมาทพระเจ้ามีโทษแบบเดียวกันกับการละเมิดวันสะบาโต ถ้าเช่นนั้น เราควรสรุปหรือไม่ว่าพระบัญญัติข้อที่สามที่ห้ามการหมิ่นประมาทพระเจ้าควรถูกยกเลิกเพราะถือว่าใช้ได้เฉพาะกับชาวยิวเท่านั้น อย่างไรก็ตาม การใช้โทษประหารชีวิตมาเป็นข้ออ้างในการละทิ้งวันสะบาโตนั้นไม่สมเหตุสมผลเพราะพระบัญญัติข้อที่สาม ข้อที่ห้า และข้ออื่นๆ เกือบทุกข้อล้วนมีโทษประหารชีวิต ถึงแม้ว่าพระเจ้าอาจไม่ทรงลงโทษผู้ล่วงละเมิดพระบัญญัตของพระองค์ในโลกนี้ แต่พระวจนะของพระองค์กล่าวว่า ค่าจ้างของความบาปคือความตาย และในการพิพากษาครั้งสุดท้ายจะเห็นได้ว่า ความตายคือชะตากรรมของผู้ที่ละเมิดพระบัญญัติอันศักดิ์สิทธิ์ของพระเจ้า {PP 409.2}

## {PP 409.3}

=== มานากับวันสะบาโต

ตลอดระยะเวลา 40 ปีที่คนอิสราเอลอยู่ในถิ่นทุรกันดาร การอัศจรรย์เรื่องมานาได้เตือนสติพวกเขาทุกสัปดาห์ถึงหน้าที่อันศักดิ์สิทธิ์ในการถือรักษาวันสะบาโต แต่ถึงอย่างนั้นก็ไม่ได้ช่วยให้คนอิสราเอลเชื่อฟัง แม้ประชาชนไม่กล้าฝ่าฝืนอย่างเปิดเผยเหมือนกับคนที่ถูกลงโทษ แต่พวกเขาก็รักษาพระบัญญัติข้อที่สี่อย่างหละหลวม พระเจ้าตรัสผ่านผู้เผยพระวจนะของพระองค์ว่า “พงศ์พันธุ์อิสราเอล…ลบหลู่สะบาโตของเราอย่างหนัก” (เอเสเคียล 20:13–24) และการลบหลู่วันสะบาโตนี้เป็นหนึ่งในเหตุผลที่คนรุ่นแรกถูกตัดออกจากแผ่นดินแห่งพระสัญญา อย่างไรก็ตาม ลูกๆ ของพวกเขาก็ไม่ได้บทเรียน ถึงแม้ว่าหลังจากการพเนจร 40 ปี พระเจ้าทรงอนุญาตให้คนอิสราเอลเข้าแผ่นดินคานาอันได้ แต่เพราะพวกเขาละเลยวันสะบาโต พระองค์จึงตรัสว่า เมื่อเข้าสู่แผ่นดินแห่งพระสัญญาแล้ว พวกเขาจะต้องกระจัดกระจายอยู่ท่ามกลางคนที่ไม่นับถือพระเจ้า {PP 409.3}

## {PP 410.1}

คนอิสราเอลได้ออกจากคาเดชและหันกลับเข้าสู่ถิ่นทุรกันดาร แล้วเมื่อสิ้นสุดระยะเวลาแห่งการพเนจรในทะเลทราย “ชุมนุมชนทั้งหมดของคนอิสราเอลเข้ามาในถิ่นทุรกันดารศิน” (กันดารวิถี 20:1 THSV) {PP 410.1}

## {PP 410.2}

มิเรียมได้เสียชีวิตลงและถูกฝังไว้ที่นั่น จากการร้องเพลงและเต้นรำงฉลองชัยของพระเยโฮวาห์ที่ชายฝั่งทะเลแดงผ่านชีวิตที่เร่ร่อนและจบลงในหลุมฝังศพกลางทะเลทราย เป็นชะตากรรมของคนนับล้านที่ออกมาจากอียิปต์ด้วยความหวังอันแรงกล้า แต่ความบาปได้ปัดทิ้งถ้วยแห่งพระพรจากปากของพวกเขา แล้วคนรุ่นหลังจะเป็นเช่นไร จะได้บทเรียนนี้หรือไม่ {PP 410.2}

## {PP 410.3}

“ถึงมีเรื่องทั้งสิ้นนี้ พวกเขาก็ยังทำบาป และมิได้เชื่อถือการอัศจรรย์ต่างๆ ของพระองค์…เมื่อพระองค์ทรงสังหารพวกเขา เขาก็แสวงหาพระองค์ เขาได้กลับมาเสาะหาพระเจ้าด้วยใจกระตือรือร้น พวกเขาระลึกว่าพระเจ้าทรงเป็นพระศิลาของเขา และพระเจ้าผู้สูงสุดทรงเป็นพระผู้ไถ่ของเขา” (สดุดี 78:32–35 THSV) อย่างไรก็ดีพวกเขาไม่ได้กลับมาหาพระเจ้าอย่างจริงใจ ถึงแม้ในยามที่ศัตรูเข้ามาราวี คนอิสราเอลก็แสวงหาความช่วยเหลือจากพระองค์ เพราะพระองค์ทรงเป็นผู้เดียวที่จะช่วยเหลือพวกเขาได้ แต่ “จิตใจของพวกเขาไม่ได้จงรักภักดีต่อพระองค์ พวกเขาไม่ได้ซื่อสัตย์ต่อพันธสัญญาของพระองค์ ถึงกระนั้นพระองค์ยังทรงเมตตากรุณา พระองค์ทรงอภัยความชั่วช้าของพวกเขา และไม่ได้ทำลายล้างพวกเขาเสียหมด หลายต่อหลายครั้งพระองค์ทรงยังยั้งความกริ้ว…พระองค์ทรงระลึกว่า พวกเขาเป็นเพียงมนุษย์ เป็นแค่ลมวูบหนึ่ง ซึ่งผ่านไปแล้วไม่หวนกลับมา” (สดุดี 78:37–39 TNCV) {PP 410.3}
