---
chapter:
  กันดารวิถี: 34
  title:
    th: ผู้สอดแนมสิบสองคน
    en: The Twelve Spies
  url: https://legacy.egwwritings.org/?ref=en_PP.387&para=84.1755
  basedon: กันดารวิถี 13 และ 14
---

## {PP 387.1}

=== สำรวจแผ่นดินแห่งพระสัญญา

สิบเอ็ดวันหลังเดินทางออกจากภูเขาโฮเรบ คาราวานชาวฮีบรูมาตั้งค่ายที่คาเดชในถิ่นทุรกันดารปาราน ไม่ไกลจากเขตแดนแผ่นดินแห่งพระสัญญา ประชาชนเสนอให้มีการส่งผู้สอดแนมเข้าไปสำรวจพื้นที่และผู้คนในที่แห่งนั้น โมเสสกราบทูลเรื่องนี้ต่อพระเจ้า และพระองค์ทรงอนุญาต โดยให้เลือกผู้นำคนหนึ่งจากแต่ละเผ่าเพื่อให้ทำหน้าที่นี้ และแล้วทุกคนก็ถูกเลือกมาตามที่พระเจ้าทรงกำหนด โมเสสสั่งให้พวกเขาไปสำรวจแผ่นดินนั้นว่ามีอะไรบ้าง ภูมิประเทศและทรัพยากรธรรมชาติเป็นเช่นไร คนที่อาศัยในนั้นมีความเข้มแข็งหรืออ่อนแอ มีมากหรือน้อย ทั้งให้สังเกตลักษณะของดินว่าอำนวยต่อการเกษตรหรือไม่ และให้เก็บผลไม้ตัวอย่างจากแผ่นดินนั้นมาด้วย {PP 387.1}

## {PP 387.2}

ผู้สอดแนมเหล่านั้นเข้าสำรวจพื้นที่ทั้งหมด โดยเริ่มจากชายแดนทางใต้ไปจรดเหนือสุดอยู่ 40 วัน แล้วก็กลับมา ชาวอิสราเอลมีความคาดหวังไว้สูงและเฝ้ารอด้วยใจจดจ่อ ข่าวการกลับมาของผู้สอดแนมได้แพร่กระจายจากเผ่าสู่เผ่าไปทั่วทั้งค่ายอย่างรวดเร็ว เมื่อประชาชนได้ยินต่างโห่ร้องด้วยความชื่นบาน และวิ่งกรูออกไปต้อนรับผู้สอดแนมที่กลับมาอย่างปลอดภัย พวกเขาได้นำผลไม้ตัวอย่างกลับมา แสดงถึงความอดุมสมบูรณ์ของดินที่นั่น ช่วงนั้นเป็นฤดูเก็บเกี่ยวผลองุ่น และพวกเขาได้นำพวงองุ่นมาด้วย ซึ่งใหญ่มากจนต้องใช้ 2 คนหาม นอกจากนั้นก็ยังมีผลมะเดื่อและทับทิมที่มีอย่างดาษดื่นในแผ่นดินนั้น {PP 387.2}

## {PP 387.3}

=== รายงานที่ไร้ความเชื่อ

ประชาชนต่างปีติยินดีกันทั่วหน้าที่จะได้เข้าครอบครองแผ่นดินที่อุดมสมบูรณ์นี้ ทุกคนเงี่ยหูฟังอย่างตั้งใจขณะที่ผู้สอดแนมรายงานต่อโมเสสเพื่อไม่ให้พลาดแม้แต่คำเดียว ผู้สอดแนมกล่าวขึ้นว่า “ข้าพเจ้าทั้งหลายได้ไปถึงแผ่นดินที่ท่านใช้ให้ไป มีน้ำนมและน้ำผึ้งไหลบริบูรณ์ที่นั่นจริง”<!--กันดารวิถี 13:27 TH1971--> ประชาชนฟังแล้วก็รู้สึกฮึกเหิม พร้อมที่จะทำตามพระบัญชาของพระเจ้าอย่างไม่ลังเลและจะเข้าไปยึดแผ่นดินนั้นทันที แต่หลังจากบรรยายถึงความสวยงามและความอุดมสมบูรณ์ของแผ่นดินนั้นจบ ผู้สอดแนม 10 คน(กลับ)เน้นย้ำถึงความยากเข็ญและอันตรายต่างๆ ที่ชาวอิสราเอลจะต้องเผชิญ หากพวกเขาคิดจะเข้าไปยึดครองแผ่นดินคานาอัน แล้วก็สาธยายถึงแต่ละชนชาติที่เรืองอำนาจตามเขตต่างๆ ในแผ่นดินนั้นว่า ‘บรรดาหัวเมืองใหญ่โตและมีกำแพงแน่นหนา ผู้คนที่อาศัยอยู่ในนั้นล้วนมีกำลังเข้มแข็งบึกบึน ดูเหมือนว่าไม่มีทางที่จะเอาชนะพวกเขาได้เลย’ นอกจากนี้ พวกเขายังรายงานต่อไปว่าได้พบเห็นมนุษย์รูปร่างสูงใหญ่ ผู้สืบเชื้อสายมาจากอานาคอาศัยอยู่ที่นั่นด้วย และกล่าวว่าการคิดจะเข้าไปยึดครองแผ่นดินนั้นเป็นเรื่องเพ้อฝันและไร้ความหมายสิ้นดี {PP 387.3}

## {PP 388.1}

จากนั้นบรรยากาศพลิกผันไปทันที ชาตานอยู่เบื้องหลังของความขยาดขลาดกลัวซึ่งครอบงำจิตใจของผู้สอดแนม พวกเขาบอกเล่าออกมาจากจิตใจที่ไม่มีความเชื่อเสียเลย ความหวังและความกล้าหาญที่ห่อหุ้มประชาชนเมื่อครู่ที่ผ่านมาได้เปลี่ยนเป็นความหดหู่และสิ้นหวังที่ปกคลุมชุมนุมชนดังเงามืดดำ เป็นผลโดยตรงที่พวกเขาขาดความเชื่อ คนอิสราเอลเป็นชนชาติที่พระเจ้าทรงเลือกสรร แต่พวกเขาลืมฤทธานุภาพของพระองค์ที่ทรงช่วยครั้งแล้วครั้งเล่า ประชาชนไม่ฉุกคิด ไม่ตั้งสติพิจารณาว่าพระเจ้าผู้ทรงนำมาถึงขั้นนี้แล้วย่อมจะประทานแผ่นดินที่ทรงสัญญาไว้อย่างแน่นอน คนอิสราเอลลืมเหตุการณ์ที่พระองค์ทรงกอบกู้พวกเขาให้รอดจากเงื้อมมือของผู้กดขี่มาอย่างอัศจรรย์โดยทรงเปิดทางเดินผ่านทะเลและทรงทำลายกองทัพฟาโรห์ที่ไล่ล่าพวกเขาเสีย พวกเขาไม่นำพระเจ้าเข้ามาในการตัดสินใจ และทำตัวประหนึ่งว่าจะต้องพึ่งในกำลังพลและอาวุธเท่านั้น {PP 388.1}

## {PP 388.2}

การขาดความเชื่อของชนชาติอิสราเอลเป็นเหตุให้พวกเขาจำกัดฤทธิ์อำนาจของพระเจ้า พวกเขาไม่ไว้วางใจในพระหัตถ์ของพระองค์ที่นำพาให้รอดปลอดภัยมาโดยตลอด จึงทำผิดซ้ำซากโดยตัดพ้อต่อว่าโมเสสกับอาโรนอีกว่า ‘พวกเราอุตส่าห์เดินทางจากอียิปต์เพื่อมายึดครองแผ่นดินนี้ บัดนี้ความหวังที่เฝ้ารอได้จบสิ้นลงเสียแล้ว’ พวกเขากล่าวหาผู้นำว่าหลอกลวงประชาชนและนำความทุกข์ยากมาสู่ชนชาติอิสราเอล {PP 388.2}

## {PP 388.3}

คนทั้งหลายรู้สึกสิ้นหวังจนแทบจะคลุ้มคลั่ง เสียงฝูงชนร่ำไห้โอดครวญระคนกับเสียงบ่นอื้ออึงจนฟังไม่เป็นศัพท์ คาเลบเข้าใจสถานการณ์จึงลุกขึ้นปกป้องพระสัญญาของพระเจ้าอย่างเต็มกำลัง เพื่อลบล้างผลร้ายของเพื่อนผู้สอดแนมที่ไม่ซื่อสัตย์ ประชาชนสงบนิ่งฟังอยู่ชั่วครู่ขณะที่คาเลบกล่าวถึงแผ่นดินที่อุดมสมบูรณ์ด้วยถ้อยคำที่ให้ความหวังและกำลังใจ ท่านไม่ได้กล่าวขัดแย้งกับสิ่งที่คนอื่นพูดก่อนหน้านั้น กำแพงเมืองสูงก็จริง และชาวคานาอันมีกำลังเข้มแข็งก็จริง แต่พระเจ้าทรงสัญญาที่จะประทานแผ่นดินนั้นแก่คนอิสราเอล เคเลบจึงกำชับว่า “ให้เราขึ้นไปทันทีและยึดแผ่นดินนั้น เพราะเราจะชนะแน่นอน” (กันดารวิถี 13:30 THSV) {PP 388.3}

## {PP 388.4}

ผู้สอดแนมทั้ง 10 คน ก็ตัดบทแล้วพรรณนาถึงอุปสรรคในแง่มุมที่ชวนหดหู่ยิ่งกว่าเดิมว่า “เราไม่สามารถเข้าไปและชนะคนเหล่านั้นได้ เพราะพวกเขามีกำลังมากกว่าเรา…ชาวเมืองทั้งหมดที่เราเห็นล้วนเป็นคนรูปร่างใหญ่โต ที่นั่นเราเห็นคนเนฟิล[^1] (คนอานาคนั้นมาจากคนเนฟิล) ในสายตาของเรา เราเป็นเหมือนตั๊กแตน และเราก็เป็นเช่นนั้นในสายตาของพวกเขา” (กันดารวิถี 13:32–33 THSV) {PP 388.4}

[^1]: มนุษย์ที่มีรูปร่างใหญ่โตราวกับยักษ์

## {PP 389.1}

ในเมื่อคนเหล่านั้นเดินผิดทางไปแล้ว พวกเขาจึงดื้อด้านปักหลักคัดค้านคาเลบกับโยชูวา ต่อต้านโมเสสและทรยศต่อพระเจ้า ยิ่งพูดยิ่งมุ่งมั่นขัดขวางการเข้ายึดครองแผ่นดินคานาอันอย่างสุดกำลัง จึงแต่งเติมและบิดเบือนความจริงเพื่อแผ่อิทธิพลร้ายต่อไป โดยกล่าวว่า “เป็นแผ่นดินที่กินคนซึ่งอยู่ในนั้น” (กันดารวิถี 13:32 THSV) ถ้อยคำนี้ไม่เพียงแต่เป็นการพูดให้เสียหายเท่านั้น แต่ยังเป็นการโกหกอย่างสิ้นเชิง และขัดแย้งในตัวมันเอง ในเมื่อผู้สอดแนมประกาศว่าแผ่นดินนั้นอุดมสมบูรณ์ ชาวแผ่นดินเป็นคนร่างสูงใหญ่ จึงเป็นไปไม่ได้ที่สภาพภูมิอากาศจะเป็นพิษและเป็น “แผ่นดินที่กินคนซึ่งอยู่ในนั้น” แต่เมื่อใดก็ตามที่คนปล่อยใจจนละทิ้งความเชื่อ พวกเขาย่อมจะตกเป็นเหยื่อของซาตาน และไม่มีใครรู้ว่ามันจะจูงออกไปไกลสักเพียงใด {PP 389.1}

## {PP 389.2}

=== ยืนหยัดท่ามกลางจลาจล

“ในคืนนั้นประชาชนทั้งปวงส่งเสียงร้องไห้กันดังระงม” (กันดารวิถี 14:1 TNCV) ไม่ช้าก็เกิดการจลาจลขึ้นเต็มรูปแบบเพราะซาตานเข้าครอบงำ ประชาชนดูเหมือนคลุ้มคลั่งไร้สติ พวกเขาแช่งด่าโมเสสกับอาโรน โดยลืมไปว่าพระเจ้าทรงรับฟังถ้อยคำอันต่ำทรามเหล่านั้นอยู่ และทูตประจำเฉพาะพระพักตร์<!--adapted from Isaiah 63:9-->เป็นพยานจากเสาเมฆถึงความเดือดดาลของประชาชน พวกเขาร้องขึ้นด้วยใจขมขื่นว่า “เราน่าจะตายตั้งแต่ยังอยู่ที่อียิปต์ หรือไม่ก็ตายในถิ่นทุรกันดารนี้” (กันดารวิถี 14:2 TNCV) แล้วประชาชนก็กล่าวประท้วงพระเจ้าด้วยอารมณ์ขุ่นเคืองว่า “‘พระเจ้านำเราเข้ามาในประเทศนี้ให้ตายด้วยคมกระบี่ทำไมเล่า ลูกเมียของเราต้องตกเป็นเหยื่อ ที่เราจะกลับไปอียิปต์ไม่ดีกว่าหรือ’ เขาพูดแก่กันและกันว่า ‘ให้เราตั้งคนหนึ่งขึ้นเป็นหัวหน้า แล้วกลับไปยังอียิปต์เถิด’”<!--กันดารวิถี 14:3–4 TH1971--> ด้วยเหตุนี้พวกเขาจึงไม่เพียงแต่กล่าวหาโมเสสเท่านั้น แต่ยังกล่าวหาพระเจ้าว่าทรงหลอกลวงโดยทรงสัญญาว่าจะประทานแผ่นดินที่พวกเขาไม่สามารถยึดครองได้ ประชาชนเลยเถิดถึงขั้นตั้งหัวหน้าให้นำทางพวกเขากลับไปยังดินแดนที่เคยทนทุกข์จากการเป็นทาส คือดินแดนที่พระเจ้าทรงช่วยกู้พวกตนออกมาด้วยพระหัตถ์อันทรงฤทธิ์ {PP 389.2}

## {PP 389.3}

โมเสสกับอาโรนเป็นทุกข์ยิ่งหนัก ท่านทั้งสองทรุดตัว “ซบหน้าลงต่อหน้าที่ประชุมของชุมนุมชนอิสราเอล” (กันดารวิถี 14:5 THSV) ไม่รู้เลยว่าจะทำอย่างไรถึงจะเปลี่ยนใจประชาชนไปจากเจตนารมณ์อันบ้าคลั่ง ส่วนคาเลบกับโยชูวาพยายามสงบการจลาจล ท่านทั้งสองฉีกเสื้อผ้าของตนเพื่อแสดงถึงความเจ็บช้ำใจ แล้วพุ่งเข้าไปยืนท่ามกลางฝูงชน เปล่งเสียงร้องก้องกังวานกลบเสียงโอดครวญของกลุ่มจราจลว่า “ดินแดนที่เราเข้าไปสำรวจนั้นดีเยี่ยมจริงๆ หากองค์พระผู้เป็นเจ้าโปรดปรานพวกเรา พระองค์จะทรงนำเราเข้าไปในดินแดนที่อุดมด้วยน้ำนมและน้ำผึ้ง และจะยกดินแดนนั้นให้แก่เรา ขอเพียงแต่เราอย่ากบฏต่อองค์พระผู้เป็นเจ้าเลย ไม่ต้องกลัวผู้คนในดินแดนนั้น เพราะเราจะกลืนกินพวกเขา สิ่งที่พิทักษ์รักษาเขาก็สูญสิ้นไปแล้ว แต่องค์พระผู้เป็นเจ้าสถิตกับเรา อย่ากลัวพวกเขาเลย” (กันดารวิถี 14:7–9 TNCV) {PP 389.3}

## {PP 390.1}

ชาวแผ่นดินคานาอันได้ทำบาปจนเกินพิกัดแล้ว และพระเจ้าจะไม่ทรงอดกลั้นต่อพวกเขาอีกต่อไป เมื่อพระองค์ไม่ทรงคุ้มครองแล้ว ชาวคานาอันก็จะแตกพ่ายไปโดยง่ายดาย พระเจ้าทรงตั้งพันธสัญญาไว้กับชนชาติอิสราเอลว่าจะทรงมอบแผ่นดินนั้นแก่พวกเขา แต่ประชาชนทั้งหมดกลับหลงเชื่อรายงานเท็จของผู้สอดแนมที่ไม่ซื่อสัตย์ กิจการของฝ่ายทรยศจึงสำเร็จสมกับที่ต้องการ ถ้ามีเพียง 2 คนรายงานในแง่ร้าย และมี 10 คนพร้อมใจกันสนับสนุนให้ไปยึดครองแผ่นดินในพระนามของพระเจ้า ประชาชนก็ยังคงฟังเสียง 2 คนที่ให้การร้ายมากกว่า เพราะพื้นฐานจิตใจชั่วที่ขาดความเชื่อ แต่คราวนี้มีเพียง 2 คนอยู่ฝ่ายความถูกต้อง ส่วนอีก 10 คนอยู่ฝ่ายกบฏ {PP 390.1}

## {PP 390.2}

=== การจราจลถูกระงับ

ผู้สอดแนมที่ไม่ซื่อสัตย์ประณามคาเลบกับโยชูวาต่อหน้าชุมนุมชนด้วยเสียงดัง มีคนร้องตะโกนให้เอาหินขว้างท่านทั้งสองให้ตาย ฝูงชนคลุ้มคลั่งหยิบก้อนหินขึ้นแล้ววิ่งกรูเข้าไปเพื่อฆ่าชายสัตย์ซื่อทั้งสองพลางร้องขึ้นด้วยอาการเสียสติ ทันใดนั้นก้อนหินก็หลุดร่วงออกจากมือของพวกเขา ทุกคนเงียบกริบ ต่างคนต่างกลัวตัวสั่น พระเจ้าทรงยับยั้งแผนการกระหายเลือดของพวกเขา พระสิริของพระองค์ส่องเต็มเต็นท์นัดพบดั่งเปลวเพลิง คนทั้งหลายเห็นหมายสำคัญนั้นจากพระเจ้า ไม่มีใครกล้าฝืนต่อไปเพราะพระองค์ผู้ยิ่งใหญ่กว่าเขาทั้งหลายทรงสำแดงพระองค์ ส่วนผู้สอดแนมที่รายงานในแง่ร้ายนั้นต่างค้อมตัวลงแล้วกลับไปยังเต็นท์ของตนด้วยความประหวั่นพรั่นพรึง {PP 390.2}

## {PP 390.3}

จากนั้นโมเสสลุกขึ้นเดินเข้าไปในเต็นท์นัดพบ แล้วพระเจ้าตรัสแก่ท่านว่า “เราจะประหารเขาทั้งหลายด้วยโรคระบาด และตัดเขาทิ้งไป แล้วเราจะทำให้เจ้าเป็นประเทศใหญ่โตและแข็งแรงกว่าพวกเขาอีก” (กันดารวิถี 14:12 THSV) แต่โมเสสวิงวอนเพื่อชนชาติของท่านอีกครั้ง เพราะทนไม่ได้ที่จะเห็นพวกเขาถูกทำลายในขณะที่ตนจะได้เป็นชนชาติที่ใหญ่กว่า ท่านจึงทูลขอให้พระเจ้าทรงเมตตา “ขอองค์พระผู้เป็นเจ้าทรงสำแดงอานุภาพดังที่ได้ทรงประกาศไว้ว่า ‘องค์พระผู้เป็นเจ้าทรงกริ้วช้า บริบูรณ์ด้วยความรักมั่นคง…ขอทรงอภัยโทษบาปของประชากรเหล่านี้ดังที่ได้ทรงอภัยให้เสมอมา ตั้งแต่ข้าพระองค์ทั้งหลายออกจากอียิปต์มาจวบจนบัดนี้’” (กันดารวิถี 14:17–19 TNCV) {PP 390.3}

## {PP 391.1}

พระเจ้าทรงสัญญาที่จะไว้ชีวิตชาวอิสราเอล และจะไม่ทรงทำลายพวกเขาเสียในทันที แต่เนื่องจากความขลาดกลัวและการขาดความเชื่อ พระองค์ไม่อาจสำแดงฤทธิ์อำนาจของพระองค์ในการปราบปรามศัตรูให้แก่พวกเขา พระองค์จึงทรงเมตตาคนอิสราเอลโดยรับสั่งให้หันกลับไปทางทะเลแดง เพราะเป็นทางเดียวที่ปลอดภัย {PP 391.1}

## {PP 391.2}

=== เลือกการถูกสาป

ตอนที่ก่อกบฏประชาชนได้ร้องขึ้นว่า “ให้เราตายเสีย…ในถิ่นทุรกันดารนี้ยังดีกว่า” (กันดารวิถี 14:2 THSV) บัดนี้พระเจ้าจะทรงสนองตอบคำทูลขอนั้น จึงตรัสว่า “เราจะทำกับพวกเจ้าตามสิ่งที่เจ้าทั้งหลายพูดเข้าหูของเรา…ซากศพของพวกเจ้าจะตกหล่นอยู่ในถิ่นทุรกันดารนี้ จำนวนคนทั้งหมดของเจ้าซึ่งถูกนับไว้ที่มีอายุตั้งแต่ยี่สิบปีขึ้นไปผู้ซึ่งบ่นว่าเรา…แต่บรรดาลูกน้อยที่เจ้าทั้งหลายว่าจะถูกปล้นเอาไปนั้นเราจะให้พวกเขาเข้าไปและเขาจะรู้จักแผ่นดินที่เจ้าทั้งหลายสบประมาท” (กันดารวิถี 14:28–31 TSHV) แล้วพระองค์ตรัสถึงคาเลบว่า “ส่วนคาเลบผู้รับใช้ของเรามีจิตใจแตกต่างออกไป และติดตามเราอย่างสุดใจ เราจะพาเขาเข้าไปยังดินแดนที่เขาได้สำรวจมา และวงศ์วานของเขาจะได้ครอบครองดินแดนนั้น” (กันดารวิถี 14:24 TNCV) นอกจากนี้ตามที่ผู้สอดแนมได้ใช้เวลาสำรวจแผ่นดิน 40 วัน ชนชาติอิสราเอลจะต้องเร่ร่อนในถิ่นทุรกันดารเป็นเวลา 40 ปี {PP 391.2}

## {PP 391.3}

เมื่อโมเสสแจ้งพระดำรัสของพระเจ้าให้ประชาชนฟัง ความขึ้งโกรธก็กลายเป็นเสียงร้องไห้โหยหวน เขาทั้งหลายรู้ดีว่าการพิพากษาลงโทษนั้นยุติธรรม ผู้สอดแนมที่ไม่ซื่อสัตย์ 10 คนนั้นได้ล้มตายด้วยโรคร้ายจากพระเจ้าต่อหน้าต่อตาชุมนุมชน และด้วยการตายของคนเหล่านี้ ประชาชนทั้งปวงจึงตระหนักถึงจุดจบของตน {PP 391.3}

## {PP 391.4}

มาถึงตอนนี้ประชาชนดูเหมือนว่าจะมีความจริงใจในการกลับเนื้อกลับตัว แต่ที่จริงแล้วพวกเขาเพียงแค่โศกเศร้าเพราะผลของความบาป ไม่ใช่เพราะความละอายแก่ใจที่อกตัญญูและไม่เชื่อฟังพระเจ้า เมื่อเห็นว่าพระเจ้าทรงเด็ดขาดในคำตัดสิน พวกเขาก็พากันลุกฮือขึ้นอีกครั้ง และประกาศกร้าวว่าจะไม่ยอมกลับเข้าไปยังถิ่นทุรกันดารอีก การที่พระเจ้าตรัสสั่งให้คนอิสราเอลถอยไปจากดินแดนของศัตรูนั้นก็เพื่อพิสูจน์ว่าพวกเขาได้ยอมจำนนต่อพระองค์อย่างแท้จริง แล้วปรากฏว่าพวกเขาไม่ผ่านการทดสอบ ประชาชนสำนึกได้ว่าพวกเขาได้ทำบาปอย่างร้ายแรงที่ปล่อยให้อารมณ์ชั่ววูบเข้าครอบงำถึงขั้นคิดจะเอาชีวิตผู้สอดแนมที่วิงวอนให้เชื่อฟังพระเจ้า ที่จริงแล้วสาเหตุที่พวกเขาหวาดกลัวก็เพราะความผิดของตนได้ส่งผลให้เกิดหายนะแก่ตนเอง ไม่มีการกลับใจแต่อย่างใด หากเมื่อไหร่ที่โอกาสเป็นใจก็พร้อมจะก่อความวุ่นวายอีกครั้ง ซึ่งก็เกิดขึ้นจริงเมื่อพระเจ้าตรัสผ่านโมเสสให้พวกเขากลับไปยังถิ่นทุรกันดาร {PP 391.4}

## {PP 392.1}

พระบัญชาที่ไม่ให้คนอิสราเอลเข้าสู่แผ่นดินคานาอันเป็นเวลา 40 ปีนั้น สร้างความผิดหวังให้แก่โมเสส อาโรน คาเลบ และโยชูวาอย่างรุนแรง ถึงกระนั้นพวกเขาไม่ได้บ่นต่อว่าพระเจ้าแต่อย่างใด ส่วนคนที่เคยต่อว่าต่อขานถึงการทรงนำของพระองค์ และมีท่าทีที่แดกดันว่าจะกลับไปยังอียิปต์ กลับร้องไห้โอดครวญเมื่อพระพรที่ตนดูแคลนถูกพรากไป ที่ผ่านมาพวกเขาเคยบ่นโดยไม่มีเหตุผล บัดนี้พระเจ้าจึงประทานเหตุผลให้พวกเขาร้องไห้จริงๆ หากคนอิสราเอลรู้สึกเศร้าเสียใจเพราะบาปที่ตนได้กระทำ พระองค์ก็คงไม่ลงโทษพวกเขาเช่นนี้ แต่พวกเขาสลดหดหู่ใจเพราะถูกพิพากษาลงโทษ ความเศร้าเสียใจในลักษณะนี้ไม่ใช่การกลับใจ คำพิพากษาดังกล่าวจึงไม่อาจเปลี่ยนแปลงได้ {PP 392.1}

## {PP 392.2}

ค่ำคืนนั้นคืบคลานไปพร้อมกับเสียงคร่ำครวญของประชาชน แต่เมื่อถึงอรุณวันใหม่ก็มีความหวังใหม่ขึ้นมาอีก พวกเขาตั้งใจจะแก้ตัวที่ตนขี้ขลาดตาขาวเมื่อคราวที่พระเจ้าทรงสั่งให้เข้ายึดครองแผ่นดินคานาอัน ในคราวนั้นพวกเขาได้ปฏิเสธ บัดนี้เมื่อพระองค์ทรงสั่งให้ถอยกลับ พวกเขาก็ขัดขืนอีกครั้งและดึงดันที่จะเข้าไปยึดครองแผ่นดินนั้นให้ได้ ชะรอยพระเจ้าจะทรงยอมรับสิ่งที่พวกเขาทำและเปลี่ยนพระทัย {PP 392.2}

## {PP 392.3}

=== ดึงไปสู่การกลับใจ

พระเจ้าทรงให้โอกาสคนอิสราเอลทำหน้าที่เข้ายึดแผ่นดินคานาอันในเวลาที่พระองค์ทรงกำหนด แต่เพราะพวกเขาจงใจที่จะเพิกเฉย โอกาสนั้นจึงถูกเพิกถอน ซาตานบรรลุเป้าประสงค์ในการขัดขวางคนอิสราเอลจากการเข้ายึดแผ่นดินคานาอัน บัดนี้มันยุยงให้ประชาชนดื้อดึงทำในสิ่งที่พวกเขาเคยปฏิเสธเมื่อพระเจ้าทรงบัญชาให้ทำ มารจึงมีชัยเพราะมันสามารถนำคนอิสราเอลให้แข็งข้อเป็นครั้งที่สอง ตอนแรกพวกเขาไม่มั่นใจว่าฤทธานุภาพของพระเจ้าบวกกับความพยายามของตนจะสามารถยึดครองแผ่นดินคานาอันได้สำเร็จ แต่ขณะนี้พวกเขาประมาท และคิดจะพึ่งแต่กำลังของตนเท่านั้นโดยปราศจากความช่วยเหลือของพระเจ้า พวกเขาป่าวร้องขึ้นว่า “เราทั้งหลายได้กระทำบาปต่อพระเจ้าแล้ว เราทั้งหลายจะขึ้นไปสู้รบตามพระดำรัสที่พระเยโฮวาห์พระเจ้าของเราทั้งหลายได้ตรัสสั่งนั้น” (เฉลยธรรมบัญญัติ 1:41 TH1971) ความบาปได้กระทำให้พวกเขาตาบอดสนิทอย่างน่าใจหาย พระเจ้าไม่เคยสั่งให้ “ขึ้นไปสู้รบ” เพราะไม่ใช่พระประสงค์ของพระองค์ที่จะให้ยึดครองแผ่นดินนั้นมาด้วยการทำศึกสงคราม แต่จะได้มาด้วยการเชื่อฟังพระองค์อย่างถ้วนถี่ {PP 392.3}

## {PP 392.4}

แม้จิตใจยังไม่เปลี่ยนแปลง แต่ประชาชนก็มาถึงจุดที่ยอมรับว่าตนทำบาปและโง่เขลาที่กบฏหลังจากได้ยินรายงานของพวกผู้สอดแนม บัดนี้พวกเขาเห็นคุณค่าของพระพรที่ตนได้ละทิ้งเพราะการขาดความยั้งคิด ต่างสารภาพว่าการที่พวกตนไม่สามารถเข้าแผ่นดินคานาอันก็เพราะขาดความเชื่อนั่นเอง โดยกล่าวว่า “เราได้กระทำผิดแล้ว”<!-- กันดารวิถี 14:40 TH1971 --> เป็นการยอมรับว่าความผิดนั้นอยู่ที่พวกเขาเอง ไม่ใช่พระเจ้าที่พวกตนกล่าวหาด้วยใจชั่วว่าพระองค์ไม่ทรงรักษาพระสัญญา แม้ว่าคำสารภาพนี้ไม่ได้มาจากการกลับใจอย่างแท้จริง แต่ก็เป็นการยืนยันว่าพระองค์ทรงยุติธรรมต่อพวกเขาแล้ว {PP 392.4}

## {PP 393.1}

ในทุกวันนี้พระเจ้ายังทรงใช้วิธีการที่คล้ายกันเพื่อนำคนให้ยอมรับว่าพระองค์ทรงยุติธรรมอันเป็นการถวายเกียรติแด่พระองค์ เมื่อคนที่อ้างว่ารักพระเจ้ากลับบ่นวิจารณ์การทรงนำของพระองค์ ดูหมิ่นพระสัญญา ยอมแพ้ต่อการทดลอง และร่วมมือกับซาตานเพื่อขัดขวางพระประสงค์ของพระองค์ พระเจ้ามักจะพลิกสถานการณ์ให้พวกเขาต้องยอมรับว่าการกระทำของตนผิด และพระองค์ทรงคุณธรรมและยุติธรรมในการปฏิบัติต่อพวกเขา แม้ว่าพวกเขาจะไม่ได้กลับใจก็ตาม นี่คือวิธีที่พระเจ้าทรงใช้เพื่อเปิดโปงการกระทำของฝ่ายอำนาจมืด ด้วยเหตุนี้แม้จิตใจชั่วซึ่งเป็นเหตุให้ทำบาปไม่ได้เปลี่ยนแปลง แต่การยอมรับผิดของคนเหล่านั้นช่วยทำให้พระเจ้าได้รับเกียรติและเป็นการยืนยันความชอบธรรมให้กับผู้รับใช้ของพระองค์ที่ตักเตือนมาอย่างซื่อสัตย์แม้จะถูกต่อต้านและใส่ร้ายป้ายสีก็ตาม เมื่อพระพิโรธปะทุขึ้นเป็นครั้งสุดท้ายก็จะเป็นเช่นนี้แหละ คือเมื่อพระองค์ “เสด็จมาพร้อมกับผู้บริสุทธิ์ของพระองค์นับเป็นหมื่นๆ เพื่อทำการพิพากษาทุกคนและเพื่อทำให้คนอธรรมทุกคนสำนึกตัวถึงการอธรรมทุกอย่างที่พวกเขาทำไปตามวิถีทางอธรรมนั้น” (ยูดา 14, 15 THSV) ในคราวนั้นคนบาปทุกคนจะเห็นและยอมรับว่าพระเจ้าทรงยุติธรรมในการพิพากษาลงโทษพวกเขา {PP 393.1}

## {PP 393.2}

=== ขัดขืนพระบัญชา

คนอิสราเอลเตรียมตัวที่จะบุกรุกเข้าไปในแผ่นดินคานาอันโดยไม่คำนึงถึงพระดำรัสของพระเจ้า พวกเขามีชุดเกราะและยุทโธปกรณ์ครบครันจึงถือว่าตนพร้อมที่จะเข้าประจัญบาน แต่ในสายพระเนตรของพระเจ้าและในสายตาของผู้รับใช้ที่เป็นทุกข์กังวลใจไม่ได้เป็นเช่นนั้น ประมาณ 40 ปีต่อมาเมื่อพระเจ้าทรงนำให้คนอิสราเอลขึ้นไปยึดเมืองเยรีโค พระองค์ทรงสัญญาว่าจะเสด็จไปกับพวกเขา มีคนหามหีบพันธสัญญาบรรจุพระบัญญัติของพระองค์นำหน้ากองทัพไป พระองค์ทรงแต่งตั้งผู้นำทัพให้เคลื่อนพลตามการทรงนำของพระองค์ ในตอนนั้นพวกเขาจะไม่ได้รับอันตรายใดๆ ภายใต้การทรงนำดังกล่าว แต่คราวนี้พวกเขาออกไปเผชิญหน้ากับกองทัพศัตรูโดยขัดขืนต่อพระบัญชาของพระเจ้าและฝ่าฝืนต่อการห้ามปรามของผู้นำ ครั้งนี้ไม่มีโมเสส และไม่มีหีบพันธสัญญา {PP 393.2}

## {PP 393.3}

เสียงสัญญาณแตรดังขึ้น โมเสสรีบรุดตามไปเตือนประชาชนว่า “ทำไมพวกท่านจึงฝ่าฝืนพระบัญชาขององค์พระผู้เป็นเจ้า งานนี้จะไม่สำเร็จ อย่าขึ้นไปเลยเพราะองค์พระผู้เป็นเจ้าไม่ได้สถิตกับท่าน ท่านจะพ่ายแพ้ศัตรู เพราะชาวอามาเลขกับชาวคานาอันจะประจันหน้ากับพวกท่านที่นั่น เพราะพวกท่านได้หันหนีจากองค์พระผู้เป็นเจ้า พระองค์จะไม่สถิตกับท่าน ท่านจะล้มตายด้วยคมดาบ” (กันดารวิถี 14:42–43 TNCV) {PP 393.3}

## {PP 394.1}

ชาวคานาอันเคยได้ยินถึงอำนาจอันลี้ลับที่คุ้มครองคนอิสราเอล และเรื่องอัศจรรย์ต่างๆ ที่หนุนนำค้ำจุนชนชาตินี้ ดังนั้นพวกเขาจึงระดมกำลังพลที่แข็งแกร่งเพื่อขับไล่ผู้มารุกราน กองทัพอิสราเอลไม่มีผู้นำ ไม่มีการอธิษฐานขอชัยชนะจากพระเจ้า พวกเขามุ่งหน้าไปเพื่อพลิกชะตากรรม หรือไม่ก็ยอมตายในสมรภูมิ ถึงแม้คนอิสราเอลจะไม่เคยผ่านการฝึกยุทธวิธีมาก่อน แต่เพราะคนจำนวนมากที่มีอาวุธติดมือ จึงหวังว่าจะชนะศัตรูด้วยการเข้าโจมตีอย่างฉับพลันและรุนแรง พวกเขาท้าทายศัตรูอย่างประมาทที่ก่อนหน้านั้นไม่กล้าสู้รบกับพวกตน {PP 394.1}

## {PP 394.2}

ทหารชาวคานาอันซุ่มอยู่เป็นจุดๆ ตามโขดหินบนที่ราบสูง ทางขึ้นมีความอันตรายเพราะทั้งแคบและชัน ชาวฮีบรูมีจำนวนมาก ทำให้การพ่ายแพ้สาหัสสากรรจ์ยิ่งขึ้นอีก พวกเขาเคลื่อนพลอย่างช้าๆ ไปตามช่องแคบที่คดเคี้ยวบนเนินเขา ศัตรูซึ่งอยู่ข้างบนกลิ้งก้อนหินก้อนใหญ่ตกโครมครามลงมาเป็นระยะๆ ทำให้ตลอดเส้นทางเปรอะไปด้วยเลือดของผู้เสียชีวิต ส่วนคนที่ฝ่าฟันปีนป่ายขึ้นไปได้ก็เหนื่อยล้าจนสู้ศัตรูไม่ไหว เมื่อต้องถอยทัพก็เสียหายยับเยิน ซากศพเกลื่อนสนามรบ กองทัพอิสราเอลพ่ายแพ้อย่างราบคาบ ผลการขัดขืนลองดีต่อพระบัญชาของพระเจ้าจบลงด้วยวิบัติและหายนะ {PP 394.2}

## {PP 394.3}

สถานการณ์บังคับให้คนที่เหลือต้องยอมถอยร่นในที่สุด พวกเขา “กลับมาร่ำไห้ต่อหน้าองค์พระผู้เป็นเจ้า แต่พระองค์ไม่ทรงสนพระทัย” ต่อเสียงร่ำไห้ของพวกเขา (Deuteronomy 1:45 TNCV) ก่อนหน้านั้นฝ่ายศัตรูกลัวจนตัวสั่นเมื่อรู้ว่าชนชาติอิสราเอลเตรียมพลที่จะเข้ายึดครองแผ่นดินคานาอัน แต่เมื่อพวกเขารบชนะได้อย่างง่ายดายเช่นนี้จึงเกิดอาการเหิมเกริมที่จะต่อต้านชาวอิสราเอล ชาวคานาอันคิดว่าข่าวที่พระเจ้าทรงปกป้องคุ้มครองคนของพระองค์ด้วยการอัศจรรย์นั้นคงไม่จริงดั่งคำร่ำลือ จึงหมดความเกรงกลัว การพ่ายแพ้ของคนอิสราเอลในครั้งแรกนี้เป็นเหตุให้การเข้ายึดครองแผ่นดินคานาอันยากเย็นยิ่งขึ้น เพราะทำให้ข้าศึกมีใจกล้าและมีปณิธานที่มุ่งมั่นมากขึ้น คนอิสราเอลจำต้องถอยร่นไปจากศัตรูผู้มีชัย และบ่ายหน้าสู่ถิ่นทุรกันดาร โดยตระหนักว่าสถานที่ดังกล่าวจะเป็นที่ฝังศพของคนรุ่นนั้นทั้งหมด {PP 394.3}
