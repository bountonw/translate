---
chapter:
  number: 32
  title:
    th: ธรรมบัญญัติและพันธสัญญา
    en: The Law and the Covenants
  url: https://egwwritings.org/?ref=en_PP.363&para=84.1631
  basedon:
---

## {PP 363.1}

=== สืบทอดพระบัญญัติ

เมื่ออาดัมกับเอวาถูกสร้างขึ้นมา ทั้งสองคุ้นเคยกับข้อกำหนดต่างๆ ของพระบัญญัติ เพราะมีพระบัญญัติจารึกไว้ในใจ เมื่อมนุษย์ตกสู่ความบาปด้วยการล่วงละเมิดพระบัญญัตินั้น พระบัญญัติก็ไม่ได้เปลี่ยนแปลง แต่พระเจ้าทรงกำหนดกระบวนการเยียวยามนุษย์ให้กลับสู่การเชื่อฟังอีกครั้ง พระเจ้าทรงสัญญาว่าจะมีพระผู้ช่วยให้รอด และทรงจัดตั้งระบบการถวายบูชาเพื่อเล็งถึงการสิ้นพระชนม์ของพระคริสต์อันเป็นการไถ่มนุษย์ให้พ้นจากความบาป แต่ถ้าไม่เคยมีการละเมิดพระบัญญัติ ก็จะไม่มีการตายเกิดขึ้น และไม่จำเป็นต้องมีพระผู้ช่วยให้รอด หรือระบบการถวายบูชาตามมา {PP 363.1}

## {PP 363.2}

อาดัมสอนลูกหลานให้รู้จักพระบัญญัติของพระเจ้า และมีการสืบทอดจากพ่อสู่ลูกต่อเนื่องกันมาหลายชั่วอายุคน ถึงแม้ว่าพระเจ้าทรงพระกรุณาเตรียมหนทางให้มนุษย์ได้รับการทรงไถ่คืนจากความบาป แต่มีน้อยคนที่ยอมรับและเชื่อฟัง มนุษย์ล่วงละเมิดต่อไปและเลวทรามต่ำช้าลงทุกทีจนกระทั่งพระเจ้าจำต้องชำระโลกมนุษย์จากมลทินโดยทำให้น้ำท่วมโลก โนอาห์กับครอบครัวรักษาพระบัญญัติสิบประการของพระเจ้า โดยที่ท่านถ่ายทอดให้แก่ลูกหลาน ต่อมาเมื่อมนุษย์พากันหันเหไปจากทางของพระเจ้าอีกครั้ง พระองค์ทรงเลือกอับราฮัมและตรัสเกี่ยวกับท่านว่า “อับราฮัมเชื่อฟังเรา และรักษาคำกำชับ คำบัญชา กฎเกณฑ์ และธรรมบัญญัติของเรา” (ปฐมกาล 26:5 THSV) พระเจ้าทรงกำหนดพิธีสุหนัตให้อับราฮัม เป็นหมายสำคัญแก่ทุกคนที่ทำพิธีนี้ว่า เขาได้อุทิศตนเพื่อรับใช้พระเจ้า เป็นการปฏิญาณเชิงสัญลักษณ์ว่าตนจะไม่ยุ่งเกี่ยวกับการกราบไหว้รูปเคารพ แต่จะปฏิบัติตามพระบัญญัติของพระเจ้า อย่างไรก็ตามลูกหลานของอับราฮัมไม่ได้ปฏิบัติตามความหมายเชิงสัญลักษณ์ดังกล่าว ซึ่งเห็นได้จากแนวโน้มของพวกเขาที่ทำพันธไมตรีกับคนต่างชาติที่ไม่เชื่อพระเจ้าและกราบไหว้รูปเคารพเลียนแบบชนชาติเหล่านั้น สิ่งเหล่านี้จึงเป็นเหตุให้พวกเขาต้องไปเป็นทาสในอียิปต์ เมื่อถูกชาวอียิปต์บีบบังคับและต้องคบค้าสมาคมกับคนที่ไหว้รูปเคารพ ความเข้าใจในพระบัญญัติก็ยิ่งเลือนรางลงเพราะเจือปนกับแนวคิดที่โหดร้ายและต่ำช้าของคนที่ไม่รู้จักพระเจ้า ฉะนั้นเมื่อพระองค์ทรงนำคนอิสราเอลออกจากอียิปต์ พระองค์เสด็จลงมาบนภูเขาซีนาย โดยมีพระรัศมีภาพห่อหุ้มพระองค์ไว้ และบรรดาทูตสวรรค์ของพระองค์คอยเฝ้าอยู่รอบๆ แล้วพระองค์ทรงประกาศพระบัญญัติของพระองค์ให้ประชาชนทั้งหลายฟังด้วยพระสุรเสียงกัมปนาท {PP 363.2}

## {PP 364.1}

ถึงอย่างนั้นพระเจ้าก็ไม่วางพระทัยประชาชนผู้มักหลงลืมกฎเกณฑ์ของพระองค์จึงทรงจารึกพระบัญญัติไว้บนแผ่นศิลา พระองค์จะทรงปิดทุกช่องทางเพื่อไม่ให้คนอิสราเอลเอาธรรมเนียมของคนที่ไม่มีพระเจ้ามาปนกับกฎเกณฑ์บริสุทธิ์ของพระองค์ หรือเอาข้อบังคับของพระองค์มาผสมปนเปกับกฎระเบียบหรือวัฒนธรรมของมนุษย์ แต่พระเจ้าไม่ได้ทรงหยุดอยู่ที่การประทานพระบัญญัติสิบประการ เพราะประชาชนพิสูจน์ตัวแล้วว่าเป็นคนที่หลงทางได้ง่าย ฉะนั้นพระองค์ทรงป้องกันการทดลองทุกรูปแบบโดยทรงบัญชาแก่โมเสสให้เขียนกฎเกณฑ์ ธรรมบัญญัติและข้อบังคับอย่างละเอียดตามที่พระองค์ทรงสั่งไว้ คำสั่งเหล่านี้สอนหน้าที่ของประชาชนที่มีต่อพระเจ้า ต่อประชาชนด้วยกันเอง และต่อคนต่างด้าว ซึ่งเป็นเพียงแต่การขยายหลักการของพระบัญญัติให้กระจ่างชัดขึ้นเพื่อเป็นแนวทางให้ทุกคนปฏิบัติได้โดยไม่ผิดพลาดคลาดเคลื่อน พระเจ้าประทานกฎเกณฑ์เพื่อปกป้องความบริสุทธิ์ศักดิ์สิทธิ์ของพระบัญญัติสิบประการที่ทรงจารึกไว้บนแผ่นศิลา {PP 364.1}

## {PP 364.2}

=== ระบบที่ถูกบิดเบือน

ถ้ามนุษย์ได้รักษาพระบัญญัติของพระเจ้าตามที่พระองค์ประทานแก่อาดัมหลังจากที่ตกสู่ความบาป หรือตามที่โนอาห์รักษาไว้ หรือตามที่อับราฮัมปฏิบัติ ก็คงไม่จำเป็นต้องมีพิธีสุหนัต ซึ่งเป็นสัญลักษณ์ของพันธสัญญา ในทำนองเดียวกันถ้าลูกหลานของอับราฮัมได้รักษาพันธสัญญานั้น ก็คงไม่ถูกล่อลวงให้กราบไหว้รูปเคารพ และคงไม่จำเป็นต้องตกเป็นทาสอย่างทุกข์ระทมในอียิปต์ เพราะพวกเขาจะถือรักษาพระบัญญัติของพระองค์ด้วยใจ และไม่จำเป็นต้องมีการประกาศพระบัญญัติที่ภูเขาซีนาย หรือจารึกไว้บนแผ่นศิลา นอกจากนั้นถ้าประชาชนปฏิบัติตามหลักการของพระบัญญัติสิบประการอย่างดี ก็คงไม่จำเป็นต้องเพิ่มกฎเกณฑ์ข้อบังคับตามที่ประทานแก่โมเสส {PP 364.2}

## {PP 364.3}

ระบบการถวายบูชาที่ทรงมอบให้แก่อาดัมก็ยังถูกลูกหลานของท่านเอาไปบิดเบือนอีกด้วย พิธีการถวายบูชาที่พระเจ้าทรงกำหนดไว้นั้นเรียบง่ายและมีความหมาย แต่ถูกนำไปเจือปนกับเรื่องงมงาย การไหว้รูปเคารพ ความทารุณ และการปล่อยตัวให้มัวหมองด้วยราคี คนอิสราเอลได้คบค้าสมาคมกับคนที่ไม่มีพระเจ้ามานานจนได้เอาธรรมเนียมของคนเหล่านั้นเข้ามาผสมปนเปกับการนมัสการพระเจ้า ฉะนั้นที่ภูเขาซีนาย พระองค์จึงมีกระแสรับสั่งเกี่ยวกับการถวายบูชาอย่างเจาะจง หลังจากที่สร้างพลับพลาสำเร็จพระองค์ตรัสกับโมเสสจากพระสิริที่ปรากฏอยู่เหนือพระที่นั่งกรุณา และทรงให้ท่านรู้รายละเอียดของระบบการถวายบูชาและรูปแบบต่างๆ ของการนมัสการที่พลับพลา พระองค์ประทานกฎพิธีกรรมแก่โมเสส และท่านก็เขียนไว้ในหนังสือ แต่พระบัญญัติสิบประการนั้นพระเจ้าตรัสจากภูเขาซีนายด้วยพระสุรเสียงและทรงจารึกไว้บนแผ่นศิลาด้วยพระองค์เอง จึงได้รับการรักษาเป็นอย่างดีในหีบพันธสัญญา {PP 364.3}

## {PP 365.1}

มีหลายคนพยายามให้สองระบบนี้เป็นเรื่องเดียวกัน โดยเอาข้อพระคัมภีร์ที่กล่าวถึงการยกเลิกกฎพิธีกรรมมาใช้กับพระบัญญัติสิบประการเพื่อสรุปว่ากฎศีลธรรมถูกยกเลิกแล้ว แต่นี่เป็นการบิดเบือนพระวจนะ ความแตกต่างระหว่างสองสิ่งนี้มีมากและชัดเจน ระบบพิธีกรรมประกอบด้วยเครื่องหมายสัญลักษณ์ที่เล็งถึงพระคริสต์ ทั้งการสละพระชนม์และการเป็นปุโรหิตของพระองค์ พระเจ้าทรงกำหนดกฎพิธีกรรมเหล่านี้พร้อมกับการถวายบูชาและรายละเอียดที่เกี่ยวข้อง เพื่อให้ชาวฮีบรูปฏิบัติจนกว่าสัญลักษณ์เหล่านั้นจะสำเร็จด้วยการสิ้นพระชนม์ของพระคริสต์พระเมสโปดกของพระเจ้าผู้ทรงรับเอาความผิดบาปของโลกไป เมื่อถึงคราวนั้นให้ยุติการถวายบูชา กฎพิธีกรรมนี่แหละที่พระคัมภีร์กล่าวถึงว่า พระคริสต์ “ทรงขจัดไปเสียโดยตรึงไว้ที่กางเขน” (โคโลสี 2:14 THSV) ส่วนพระบัญญัติสิบประการนั้นผู้ประพันธ์สดุดีกล่าวว่า “ข้าแต่องค์พระผู้เป็นเจ้า พระวจนะของพระองค์คงอยู่ตลอดไป มั่นคงนิรันดร์ในสวรรค์” (สดุดี 119:89 TNCV) พระคริสต์เองก็ตรัสว่า “อย่าคิดว่าเรามาล้มเลิกธรรมบัญญัติ…เพราะเราบอกความจริงแก่ท่านทั้งหลาย” คือพระองค์ทรงตอกย้ำอย่างหนักแน่นถึงที่สุดว่า “จนกว่าฟ้าและดินจะล่วงไป แม้อักษรที่เล็กที่สุด หรือขีดขีดหนึ่ง ก็จะไม่มีวันสูญไปจากธรรมบัญญัติ จนกว่าทุกสิ่งจะเกิดขึ้น” (มัทธิว 5:17–18 THSV) ในข้อนี้พระคริสต์ไม่เพียงแต่สอนว่าพระบัญญัติเคยบังคับใช้กันอย่างไร หรือว่าในขณะนั้นควรต้องถือรักษาอย่างไร แต่ทรงสอนว่าพระบัญญัติของพระองค์จะคงอยู่ให้มนุษย์ถือรักษาตราบชั่วฟ้าดินสลาย พระบัญญัติของพระเจ้ามั่นคงไม่เปลี่ยนแปลงเช่นเดียวกับกับพระที่นั่งของพระองค์ พระบัญญัติยังคงบังคับใช้กับมนุษย์ในทุกยุคสมัยสืบเนื่องกันไป {PP 365.1}

## {PP 365.2}

=== กฎศีลธรรมยังไม่ถูกยกเลิก

เนหะมีย์กล่าวถึงพระบัญญัติที่ประกาศจากภูเขาซีนายว่า “พระองค์เสด็จลงมาบนภูเขาซีนายและตรัสกับเขาจากฟ้าสวรรค์ และประทาน*กฎหมายอันชอบและธรรมบัญญัติที่แท้ กฎเกณฑ์และพระบัญญัติที่ดี*แก่เขา” (เนหะมีย์ 9:13 THSV) ส่วนเปาโลผู้เป็น “อัครทูตมายังพวกต่างชาติ” กล่าวว่า “ธรรมบัญญัติจึงเป็นสิ่งศักดิ์สิทธิ์ และบัญญัตินั้นก็ศักดิ์สิทธิ์ ยุติธรรม และดีงาม” (โรม 11:13; 7:12 THSV) ซึ่งธรรมบัญญัติที่เปาโลกล่าวถึงเป็นอย่างอื่นไปไม่ได้นอกจากพระบัญญัติสิบประการ เพราะมีแต่พระบัญญัติสิบประการที่กล่าวว่า “อย่าโลภ” (โรม 7:7 TH1971) {PP 365.2}

## {PP 365.3}

ถึงแม้การสิ้นพระชนม์ของพระคริสต์ได้ทำให้กฎพิธีกรรมอันเป็นเงาสัญลักษณ์นั้นมาถึงที่สิ้นสุด แต่ก็ไม่ได้ลดทอนกฎศีลธรรมลงแม้แต่น้อย ตรงกันข้าม การที่พระคริสต์ต้องสิ้นพระชนม์เพื่อไถ่โทษการล่วงละเมิดพระบัญญัติพิสูจน์ให้เห็นว่าพระบัญญัตินั้นเปลี่ยนแปลงไม่ได้ {PP 365.3}

## {PP 365.4}

คนที่อ้างว่าพระคริสต์เสด็จมาเพื่อล้มเลิกพระบัญญัติของพระเจ้าและพันธสัญญาเดิมในพระคัมภีร์มักจะพูดถึงยุคของคนยิวเสมือนกับยุคมืด และพูดถึงศาสนาของคนฮีบรูราวกับว่ามีแต่พิธีกรรมที่ปราศจากชีวิต แต่ความคิดเช่นนี้ผิดแผกไปจากความจริง ตลอดประวัติศาสตร์ที่บันทึกไว้ในพระคัมภีร์เกี่ยวกับความสัมพันธ์ระหว่างพระเจ้ากับประชากรที่พระองค์ทรงเลือกสรร องค์พระผู้เป็นเจ้าที่ตรัสว่า “เราเป็นผู้ซึ่งเราเป็น”<!--อพยพ 3:14 THSV--> ทรงปรากฏอย่างเจิดจ้าสง่างาม พระองค์ไม่เคยสำแดงฤทธานุภาพและพระสิริของพระองค์แก่มนุษย์เท่ากับเมื่อครั้งที่คนอิสราเอลยอมรับพระองค์เป็นพระประมุขแต่องค์เดียว และพระองค์ประทานพระบัญญัติแก่ประชากรของพระองค์ พระหัตถ์ที่ทรงคทาไม่ใช่มือของมนุษย์ พระมหากษัตริย์ของอิสราเอลผู้ไม่ทรงปรากฏแก่ตาเสด็จมาอย่างสง่าผ่าเผยจนเกินคำบรรยาย {PP 365.4}

## {PP 366.1}

=== พระคริสต์ทรงเป็นสื่อกลาง

ในการเปิดเผยทั้งหมดที่พระเจ้าทรงปรากฏพระองค์นี้ พระสิริของพระเจ้าได้สำแดงผ่านทางพระคริสต์ ไม่เพียงแต่ในการเสด็จมาบังเกิดของพระผู้ช่วยให้รอดเท่านั้น แต่ในทุกยุคสมัยตั้งแต่มนุษย์ตกสู่ความบาป และในพระสัญญาเรื่องการทรงไถ่ “พระเจ้าผู้สถิตในองค์พระคริสต์ ทรงให้โลกนี้คืนดีกันกับพระองค์เอง” (2 โครินธ์ 5:19 TKJV) พระคริสต์ทรงเป็นรากฐานและศูนย์กลางของระบบการถวายบูชา ทั้งในยุคบรรพชนและในยุคของชาวยิว ตั้งแต่บรรพบุรุษคู่แรกของเราได้ทำบาปก็ไม่มีการติดต่อสื่อสารโดยตรงระหว่างพระเจ้ากับมนุษย์ พระบิดาทรงมอบโลกนี้ไว้ในพระหัตถ์ของพระคริสต์ เพื่อให้เป็นคนกลางในการทรงไถ่มนุษย์ให้รอด และสำแดงถึงอำนาจและความศักดิ์สิทธิ์ของพระบัญญัติของพระองค์ การสื่อสารทุกอย่างระหว่างสวรรค์และมนุษยชาติที่หลงผิดล้วนเป็นไปโดยผ่านทางพระคริสต์ พระบุตรของพระเจ้าคือผู้ที่ประทานพระสัญญาเรื่องการทรงไถ่ให้บรรพบุรุษคู่แรก พระองค์ทรงเปิดเผยพระองค์แก่เหล่าบรรพชน อาดัม โนอาห์ อับราฮัม อิสอัค ยาโคบ และโมเสสต่างเข้าใจในข่าวประเสริฐ พวกท่านเฝ้ามองไปที่พระองค์เพื่อความรอด เพราะพระองค์ทรงรับโทษแทนมนุษยชาติ และทรงประกันความรอดให้แก่มนุษย์ บรรพชนผู้บริสุทธิ์เหล่านี้ได้สื่อสารกับพระผู้ช่วยให้รอดที่จะเสด็จมาบังเกิดบนโลกในเนื้อหนังของมนุษย์ และในจำนวนคนเหล่านั้นมีบางคนที่ได้สนทนากับพระคริสต์และทูตสวรรค์แบบตัวต่อตัว {PP 366.1}

## {PP 366.2}

พระคริสต์ไม่เพียงแต่ทรงเป็นผู้นำของชาวฮีบรูในถิ่นทุรกันดารเท่านั้น แต่พระองค์คือทูตของพระเจ้าผู้ทรงดำรงพระนามของพระเยโฮวาห์ ผู้ทรงซ่อนพระองค์ไว้ในเสาเมฆและเสด็จนำหน้าประชาชน พระองค์ทรงเป็นผู้ประทานพระบัญญัติสิบประการแก่คนอิสราเอล[^1] ท่ามกลางพระรัศมีบนภูเขาซีนาย พระคริสต์ทรงประกาศพระบัญญัติของพระบิดาทั้งสิบประการให้ประชาชนฟัง และทรงเป็นผู้มอบแผ่นศิลาที่จารึกพระบัญญัตินั้นแก่โมเสส {PP 366.2}

[^1]: ดูภาคผนวก 7

## {PP 366.3}

พระคริสต์ทรงเป็นผู้ตรัสแก่ประชากรของพระองค์ผ่านผู้เผยพระวจนะ อัครทูตเปโตรเขียนถึงบรรดาคริสตจักรว่า พวกผู้เผยพระวจนะ “ได้กล่าวถึงพระคุณที่จะมีมาถึงท่าน…พวกเขาพยายามพิเคราะห์ดูว่าสิ่งที่*พระวิญญาณของพระคริสต์*ในพวกเขาได้บ่งชี้ไว้นั้นจะเกิดขึ้นเมื่อใดและจะเกิดขึ้นอย่างไร เมื่อพระองค์ได้ทำนายถึงการทนทุกข์ของพระคริสต์และบรรดาพระเกียรติสิริที่จะตามมา” (1 เปโตร 1:10–11 TNCV) เสียงที่ตรัสกับเราผ่านพระคัมภีร์ภาคพันธสัญญาเดิมเป็นพระสุรเสียงของพระคริสต์ “เพราะว่าคำพยานของพระเยซูนั้นเป็นหัวใจของการเผยพระวจนะ” (วิวรณ์ 19:10 THSV) {PP 366.3}

## {PP 367.1}

ในขณะที่พระเยซูประทับท่ามกลางมนุษย์พระองค์ทรงสอนให้คนเอาใจใส่พระคัมภีร์ภาคพันธสัญญาเดิม พระองค์ตรัสกับคนยิวว่า “ท่านขยันศึกษาพระคัมภีร์เพราะท่านคิดว่าโดยพระคัมภีร์ท่านจะได้ชีวิตนิรันดร์ พระธรรมเหล่านั้นคือพระคัมภีร์ที่เป็นพยานเกี่ยวกับเรา” (ยอห์น 5:39 TNCV) ในสมัยนั้นพระคัมภีร์มีแต่ภาคพันธสัญญาเดิมเท่านั้น พระบุตรของพระเจ้าตรัสอีกว่า “เขามีโมเสสและพวกผู้เผยพระวจนะแล้ว ให้พวกเขาฟังคนเหล่านั้นเถิด” และทรงเพิ่มเติมว่า “ถ้าพวกเขาไม่ฟังโมเสสและพวกผู้เผยพระวจนะ แม้จะมีใครเป็นขึ้นมาจากตาย เขาก็ยังจะไม่เชื่อ” (ลูกา 16:29, 31 THSV) {PP 367.1}

## {PP 367.2}

พระคริสต์เป็นผู้ประทานกฎพิธีกรรม พอถึงสมัยของอัครทูตเปาโลแม้ว่ากฎเหล่านั้นไม่ได้บังคับใช้แล้ว แต่ท่านได้สอนคนยิวถึงสถานะและคุณค่าที่แท้จริงของกฎดังกล่าว ทั้งแสดงให้เห็นว่ากฎพิธีกรรมเกี่ยวข้องอย่างไรกับแผนการช่วยมนุษย์ให้รอดและพระราชกิจของพระคริสต์ ยอดอัครทูตท่านนี้ยืนยันว่ากฎเหล่านี้มีรัศมีคู่ควรกับพระเจ้าผู้ทรงออกแบบมัน<!--(ดู 2 โครินธ์ 3:7–11 มีรัศมี)--> พิธีกรรมต่างๆ ของพลับพลามีความหมายเล็งถึงความจริงอันประเสริฐที่จะค่อยๆ กระจ่างขึ้นตามแต่ละช่วงอายุที่ผ่านไป ควันเครื่องหอมที่ลอยขึ้นพร้อมกับคำอธิษฐานของคนอิสราเอลเป็นสัญลักษณ์แห่งความชอบธรรมของพระคริสต์ ซึ่งเป็นสิ่งเดียวที่จะทำให้คำอธิษฐานของคนบาปเป็นที่ยอมรับของพระเจ้าได้ แกะที่หลั่งโลหิตบนแท่นบูชาเล็งถึงพระผู้ไถ่ที่จะเสด็จมา โดยมีแสงรัศมีภาพฉายออกมาจากห้องอภิสุทธิสถาน เป็นการยืนยันถึงการสถิตอยู่ของพระเจ้า ด้วยเหตุนี้ แม้ในยุคที่มืดมนและผู้คนหันหลังให้พระเจ้า ความเชื่อยังคงโชติช่วงอยู่ในใจของมนุษย์จวบจนถึงวาระที่พระเมสสิยาห์จะเสด็จมาตามที่ทรงสัญญาไว้ {PP 367.2}

## {PP 367.3}

=== แสงสว่างของโลก

พระเยซูทรงเป็นความสว่างให้กับปวงชนของพระองค์ และทรงเป็นความสว่างของโลกก่อนที่จะเสด็จมาในสภาพมนุษย์ ประกายแสงแรกที่ส่องทะลุความมืดที่ห่อหุ้มโลกไว้นั้นมาจากพระคริสต์ และแสงจากสวรรค์ที่ส่องมายังมนุษยชาติก็ล้วนแต่มาจากพระองค์ทั้งสิ้น ในแผนการทรงไถ่ พระคริสต์คืออัลฟาและโอเมกา เป็นเบื้องต้นและเบื้องปลาย {PP 367.3}

## {PP 367.4}

นับตั้งแต่พระผู้ช่วยให้รอดทรงหลั่งพระโลหิตเพื่อยกบาปโทษ<!--remission of sins Matthew 26:28 THSV/TKJV-->ของมนุษย์ และเสด็จขึ้นสวรรค์เพื่อ “ทรงปรากฏตัวต่อพระพักตร์พระเจ้าเพื่อพวกเรา” (ฮีบรู 9:24 THSV) ความสว่างได้ฉายออกมาจากไม้กางเขนแห่งคาลวารีและจากสถานบริสุทธิ์ต่างๆ ของพลับพลาในสวรรค์ เรามีความสว่างที่เจิดจ้าและชัดเจนกว่าความสว่างในสมัยก่อนที่ส่องผ่านสัญลักษณ์ต่างๆ อันเล็งถึงการเสด็จมาของพระผู้ไถ่ กระนั้นเราก็ไม่ควรดูถูกสัญลักษณ์เหล่านั้น ข่าวประเสริฐของพระคริสต์ช่วยทำให้เราเข้าใจระบบการถวายบูชาของชาวยิวและความสำคัญของกฎพิธีกรรม ยิ่งเรามีความเข้าใจใหม่ๆ และเห็นภาพชัดขึ้นในสิ่งที่เคยเรียนรู้มาก่อนเกี่ยวกับวิธีที่พระเจ้าทรงนำประชากรที่เลือกสรรของพระองค์ เราก็ยิ่งเข้าใจพระลักษณะและพระประสงค์ของพระองค์ชัดเจนขึ้น ทุกครั้งที่มีแสงส่องเพิ่มเข้ามาใหม่ก็จะช่วยให้เราเข้าใจแผนการทรงไถ่ได้ชัดยิ่งขึ้น แผนการนี้ดำเนินอยู่ตามพระประสงค์ของพระเจ้าเพื่อช่วยมนุษย์ให้รอด เมื่อพิจารณาพระวจนะของพระเจ้าเราจะเห็นความสวยงามและฤทธานุภาพที่ไม่เคยประจักษ์มาก่อน เราจึงศึกษาค้นคว้าพระคัมภีร์แต่ละหน้าด้วยความเอาใจใส่มากยิ่งขึ้น {PP 367.4}

## {PP 368.1}

=== เพื่อเบิกตาชนชาติอื่น

มีหลายคนเข้าใจผิดว่าพระเจ้าทรงตั้งกำแพงแยกคนฮีบรูกับโลกภายนอกออกจากกัน ราวกับว่าพระองค์ทรงรักและเอาพระทัยใส่เฉพาะคนอิสราเอลโดยที่ส่วนใหญ่ทรงเมินเฉยต่อชนชาติอื่น แต่ความจริงแล้วพระเจ้าไม่มีพระประสงค์ให้คนของพระองค์สร้างกำแพงกีดกั้นระหว่างพวกเขากับเพื่อนมนุษย์ด้วยกัน พระองค์ทรงดำเนินการเพื่อเข้าถึงมนุษย์ทุกคนในโลกด้วยความรักอันไม่สุดสิ้น ถึงแม้คนเหล่านี้ได้ปฏิเสธพระองค์ แต่พระองค์ยังทรงแสวงหาช่องทางอยู่ตลอดเวลาเพื่อสำแดงพระองค์แก่พวกเขา และทรงนำพาให้พวกเขาได้รับความรักและพระคุณของพระองค์ พระเจ้าทรงอวยพระพรคนของพระองค์ที่ทรงเลือกไว้ เพื่อให้พวกเขาเป็นพระพรแก่คนอื่นๆ ต่อไป {PP 368.1}

## {PP 368.2}

พระเจ้าทรงเรียกอับราฮัมและทรงอวยพระพรให้ท่านเจริญรุ่งเรืองและมีเกียรติ ความซื่อสัตย์ของท่านเป็นดั่งแสงสว่างส่องนำทางให้แก่ผู้คนในดินแดนต่างๆ ที่ท่านพักอาศัยอยู่ อับราฮัมไม่ได้ปิดกั้นตัวเองจากคนที่อยู่รอบข้าง ท่านมีมิตรไมตรีกับพระราชา<!--See Genesis 20:2 THSV-->ของชนชาติใกล้เคียง ซึ่งมีบางพระองค์แสดงความนับถือท่านอย่างมาก ความซื่อตรง ความไม่เห็นแก่ตัว ความกล้าหาญและความเอื้อเฟื้อเผื่อแผ่ของท่านสะท้อนถึงพระลักษณะของพระเจ้าให้คนทั้งหลายได้เห็น พระเจ้าทรงสำแดงพระองค์ผ่านตัวแทนของพระองค์ในเมโสโปเตเมีย ในแผ่นดินคานาอัน ในอียิปต์ และแม้กระทั่งแก่ชาวเมืองโสโดม {PP 368.2}

## {PP 368.3}

ชาวอียิปต์และชนชาติทั้งหลายที่คบค้าสมาคมกับมหาอำนาจนั้นก็เช่นกัน พระเจ้าทรงสำแดงพระองค์แก่คนเหล่านั้นผ่านโยเซฟ บางคนอาจสงสัยว่าทำไมพระเจ้าทรงเลือกที่จะยกชูโยเซฟให้สูงส่งท่ามกลางชาวอียิปต์ ในเมื่อพระองค์ทรงสามารถใช้วิธีอื่นที่จะทำให้พระประสงค์ที่มีต่อพงศ์พันธุ์ยาโคบสำเร็จ แต่พระองค์มีพระประสงค์ที่จะให้โยเซฟเป็นแสงสว่าง จึงทรงกำหนดให้ท่านไปอยู่ในวังของฟาโรห์ เพื่อแสงจากสวรรค์จะได้ฉายออกไปทั้งใกล้และไกล โยเซฟเป็นตัวแทนของพระคริสต์ให้กับชนชาติที่กราบไหว้รูปเคารพ ด้วยวิถีชีวิตประจำวันที่เต็มไปด้วยสติปัญญา ความเที่ยงตรง ความบริสุทธิ์ ความเอื้อเฟื้อเผื่อแผ่ และความเอาใจใส่ที่มีต่อพวกเขา ชาวอียิปต์ทั้งแผ่นดินหันมาขอบคุณและยกย่องโยเซฟที่เอื้ออาทรพวกเขา คนเหล่านี้ไม่รู้จักพระเจ้า แต่ได้เห็นถึงความรักของพระผู้สร้างและพระผู้ไถ่ผ่านชีวิตของโยเซฟ กับโมเสสก็เช่นเดียวกัน พระเจ้าทรงให้ท่านเป็นดังแสงสว่างอยู่ข้างบัลลังก์กษัตริย์แห่งอาณาจักรมหาอำนาจในขณะนั้น เพื่อทุกคนที่ยอมเรียนรู้จะได้รู้จักพระเจ้าที่แท้จริงผู้ทรงพระชนม์อยู่ แสงสว่างเหล่านี้ส่องมายังชาวอียิปต์ก่อนที่พระองค์ทรงยื่นพระหัตถ์ออกในการพิพากษาลงโทษ {PP 368.3}

## {PP 369.1}

เมื่อพระเจ้าทรงกอบกู้คนอิสราเอลจากเงื้อมมือของชาวอียิปต์ คนทั้งใกล้และไกลได้ยินถึงกิตติศัพท์และฤทธิ์อำนาจของพระองค์ นักรบผู้เก่งกล้าอย่างชาวเมืองเยรีโคถึงกับใจสั่นเมื่อได้รับข่าว นางราหับกล่าวว่า “พอเราได้ยินข่าวนี้ เราก็กลัวลานทีเดียว ไม่มีความกล้าหาญเหลืออยู่ในสักคนหนึ่งเลย เพราะพระเยโฮวาห์พระเจ้าของท่านเป็นพระเจ้าของสวรรค์เบื้องบนและโลกเบื้องล่าง” (โยชูวา 2:11 TH1971) แล้วต่อมาหลายร้อยปีหลังจากการอพยพของชาวอิสราเอล พวกปุโรหิตชาวฟีลิสเตียได้ทบทวนถึงภัยพิบัติที่ตกสู่ชาวอียิปต์ให้ประชาชนของตนฟัง และเตือนพวกเขาไม่ให้ต่อต้านพระเจ้าของคนอิสราเอล {PP 369.1}

## {PP 369.2}

พระเจ้าทรงเรียกคนอิสราเอลและทรงอวยพรให้พวกเขาเจริญขึ้น แต่พระองค์ไม่ได้มีพระประสงค์ให้เขารักษาพระบัญญัติของพระองค์เพื่อเป็นที่โปรดปรานและรับพระพรแต่เพียงกลุ่มเดียว หากแต่มีพระประสงค์ที่จะสำแดงพระองค์ผ่านพวกเขาให้แก่มวลมนุษย์ทั่วโลก เพื่อให้พระประสงค์นี้สำเร็จ พระองค์จึงทรงบัญชาให้พวกเขารักษาตัวให้แตกต่างจากชนชาติที่กราบไหว้รูปเคารพโดยรอบ {PP 369.2}

## {PP 369.3}

การกราบไหว้รูปเคารพนำไปสู่บาปอื่นๆ ซึ่งบาปเหล่านั้นล้วนแต่เป็นที่น่าสะอิดสะเอียนสำหรับพระเจ้า พระองค์จึงทรงบัญชาไม่ให้คนของพระองค์ร่วมสังสรรค์กับคนต่างชาติ “ห้ามทำตามแบบเขา” (อพยพ 23:24 THSV) เกรงว่าจะลืมพระองค์ พระเจ้าทรงห้ามไม่ให้แต่งงานกับคนที่กราบไหว้รูปเคารพ เพื่อไม่ให้จิตใจหลงไปจากพระองค์ ในสมัยนี้คนของพระองค์ต้องมีความบริสุทธิ์ และ “รักษาตัวให้พ้นจากราคีของโลก” (ยากอบ 1:27 THSV) พอๆ กับคนในสมัยก่อน คือจะต้องรักษาตัวให้พ้นจากเจตนารมณ์ฝ่ายโลก เพราะแนวคิดของชาวโลกสวนทางกับความจริงและความชอบธรรม แต่ในขณะเดียวกันพระเจ้าไม่ทรงประสงค์ให้คนของพระองค์ปิดกั้นตัวเองจากชาวโลกจนไม่มีโอกาสเป็นแสงสว่างให้กับผู้อื่น เพราะมัวแต่คิดว่าความชอบธรรมเป็นของตนเองฝ่ายเดียว {PP 369.3}

## {PP 369.4}

ผู้ติดตามพระคริสต์ในทุกยุคสมัยเป็นแสงสว่างของโลกเช่นเดียวกับพระอาจารย์ของพวกเขา พระผู้ช่วยให้รอดตรัสว่า “นครซึ่งอยู่บนภูเขาจะถูกปิดบังไว้ไม่ได้ เมื่อจุดตะเกียงแล้วไม่มีผู้ใดเอาถังครอบไว้ ย่อมตั้งไว้บนเชิงตะเกียง จะได้ส่องสว่างแก่ทุกคนที่อยู่ในบ้านนั้น” ก็คือในโลก “ทำนองเดียวกันพวกท่านจงส่องสว่างแก่คนทั้งปวง เพื่อว่าเมื่อเขาทั้งหลายได้เห็นความดีที่ท่านทำ พวกเขาจะได้สรรเสริญพระบิดาของท่านผู้สถิตในสวรรค์” (มัทธิว 5:14–16 THSV) นี่คือสิ่งที่เอโนค โนอาห์ อับราฮัม โยเซฟ และโมเสสได้กระทำ และเป็นสิ่งที่พระเจ้าทรงวางแผนให้คนอิสราเอลกระทำเช่นกัน {PP 369.4}

## {PP 370.1}

จิตใจอันชั่วช้าที่ขาดความเชื่อของคนอิสราเอลถูกซาตานควบคุม เป็นเหตุให้พวกเขาได้ซ่อนแสงสว่างของตนเอาไว้ แทนที่จะส่องสว่างไปยังชนชาติโดยรอบ จิตใจคับแคบเช่นนี้เองที่ทำให้พวกเขาหลงทำบาปตามคนที่ไม่นับถือพระเจ้า หรือไม่ก็เป็นเหตุให้ปิดกั้นตัวเองด้วยความทะนงตัว เสมือนว่าความรักและการดูแลของพระเจ้ามีไว้สำหรับพวกเขาแต่เพียงผู้เดียว {PP 370.1}

## {PP 370.2}

=== พันธสัญญาสองอย่าง

ในพระคัมภีร์มีกฎอยู่ 2 หมวด หมวดหนึ่งถาวรนิรันดร์และเปลี่ยนแปลงไม่ได้ ส่วนอีกหมวดหนึ่งเป็นกฎเฉพาะการที่ใช้ชั่วคราว ในทำนองเดียวกันพันธสัญญาก็มีอยู่ 2 อย่าง อย่างแรกเรียกว่าพันธสัญญาแห่งพระคุณซึ่งเริ่มต้นใช้กับมนุษย์ หลังจากมนุษย์ตกสู่ความบาปในสวนเอเดนพระเจ้าทรงสัญญาแก่เอวาว่าพงศ์พันธุ์ของนางจะทำให้หัวของงูแหลก พันธสัญญานี้ได้หยิบยื่นการอภัยบาปและพระคุณของพระองค์ให้มนุษย์ทุกคน เพื่อพวกเขาจะได้ทำตามพระบัญญัติโดยอาศัยความเชื่อในพระคริสต์ นอกจากนี้ พันธสัญญาดังกล่าวยังให้คำมั่นเรื่องชีวิตนิรันดร์แก่พวกเขา หากพวกเขายึดมั่นในความจงรักภักดีต่อพระบัญญัติของพระเจ้า บรรพชนจึงได้รับความหวังในความรอดด้วยประการฉะนี้ {PP 370.2}

## {PP 370.3}

พระเจ้าทรงประกาศพันธสัญญาแห่งพระคุณขึ้นใหม่กับอับราฮัม โดยตรัสว่า “ประชาชาติทั้งหมดในโลกจะได้พรเพราะเชื้อสายของเจ้า” (ปฐมกาล 22:18 THSV) พระสัญญานี้เล็งถึงพระคริสต์ และอับราฮัมก็เข้าใจเช่นนั้น (ดู กาลาเทีย 3:8, 16) ท่านจึงเชื่อวางใจในพระคริสต์ว่าความบาปของตนจะได้รับการอภัย และท่านได้ชื่อว่าเป็นคนชอบธรรมเนื่องด้วยความเชื่อนี้เอง พันธสัญญาที่พระเจ้าทรงทำกับอับราฮัมบ่งชี้ว่าพระบัญญัติของพระองค์ยังมีผลบังคับใช้อยู่ พระเจ้าทรงปรากฏแก่อับราฮัมและตรัสว่า “เราเป็นพระเจ้าผู้ทรงมหิทธิฤทธิ์ จงดำเนินอยู่ต่อหน้าเราและเป็นคนดีพร้อม” (ปฐมกาล 17:1 THSV) พระองค์ทรงแถลงถึงผู้รับใช้ที่ซื่อสัตย์ของพระองค์ว่า “อับราฮัมเชื่อฟังเรา และรักษาคำกำชับ คำบัญชา กฎเกณฑ์ และธรรมบัญญัติของเรา” (ปฐมกาล 26:5 THSV) แล้วพระองค์ตรัสแก่อับราฮัมว่า “เราจะสถาปนาพันธสัญญาของเราไว้ระหว่างเรากับเจ้า และเชื้อสายต่อมาของเจ้าตลอดชั่วชาติพันธุ์ของเจ้าให้เป็น*พันธสัญญานิรันดร์* คือเป็นพระเจ้าแก่เจ้า และแก่เชื้อสายต่อมาของเจ้า” (ปฐมกาล 17:7 THSV) {PP 370.3}

## {PP 370.4}

แม้ว่าพระเจ้าทรงทำพันธสัญญานี้กับอาดัมและทรงนำมาใช้กับกับอับราฮัม แต่พันธสัญญานี้ไม่ได้รับการรับรองจนกระทั่งพระคริสต์สิ้นพระชนม์ พันธสัญญานี้มาในรูปแบบของพระสัญญาตั้งแต่พระเจ้าทรงเปิดเผยแผนการไถ่บาปครั้งแรก และมนุษย์ได้รับมาด้วยความเชื่อ แต่เมื่อพระคริสต์ทรงรับรองแล้วก็ถูกเรียกเป็นพันธสัญญา*ใหม่* พระบัญญัติของพระเจ้าเป็นรากฐานแห่งพันธสัญญานี้ ซึ่งเป็นแผนการที่จะนำให้มนุษย์ดำเนินชีวิตสอดคล้องกับน้ำพระทัยของพระองค์อีกครั้ง ทั้งนี้ก็เพื่อพวกเขาจะสามารถรักษาพระบัญญัติของพระเจ้าได้ {PP 370.4}

## {PP 371.1}

ข้อตกลงอีกอย่างหนึ่งซึ่งพระคัมภีร์เรียกว่าพันธสัญญาเดิมได้ทำขึ้นระหว่างพระเจ้ากับคนอิสราเอลที่ภูเขาซีนาย ซึ่งพันธสัญญานั้นได้รับการรับรองด้วยการถวายสัตวบูชา แต่พันธสัญญาที่มีต่ออับราฮัมได้รับการรับรองโดยพระโลหิตของพระคริสต์ จึงเรียกว่าพันธสัญญาที่สองหรือพันธสัญญาใหม่ เพราะโลหิตที่ใช้รับรองนั้นหลั่งออกหลังจากพันธสัญญาแรกได้รับการรับรอง เห็นได้ชัดว่าพันธสัญญาใหม่มีผลบังคับใช้ในสมัยอับราฮัมเพราะได้รับการยืนยันโดยพระสัญญาและคำปฏิญาณของพระเจ้า ซึ่งเป็น “สองสิ่ง…ที่ไม่อาจเปลี่ยนแปลง เพราะเป็นไปไม่ได้ที่พระเจ้าจะตรัสมุสา” (ฮีบรู 6:18 TNCV) {PP 371.1}

## {PP 371.2}

บางคนอาจสงสัยว่าถ้าในพันธสัญญาที่ทำกับอับราฮัมมีคำมั่นสัญญาเรื่องการทรงไถ่บาป แล้วทำไมจึงต้องทำพันธสัญญาขึ้นมาอีกฉบับหนึ่งที่ภูเขาซีนาย คำตอบคือตอนที่คนอิสราเอลตกอยู่ในสภาพทาส พวกเขาได้หลงลืมพระเจ้าและหลักการของพันธสัญญาที่ทรงทำกับอับราฮัมไปเสียส่วนมาก พระเจ้าทรงสำแดงฤทธิ์อำนาจและพระเมตตาของพระองค์แก่คนอิสราเอลด้วยการกอบกู้พวกเขาจากการเป็นทาสในอียิปต์ เพื่อเขาทั้งหลายจะกลับมาเรียนรู้ที่จะรักและไว้วางใจพระองค์ พระองค์ทรงนำพวกเขามาถึงทะเลแดง ซึ่งที่นั่นชาวอียิปต์กำลังไล่ตามมาและดูเหมือนว่าไม่มีทางหนีรอด ทั้งนี้เพื่อให้พวกเขาตระหนักว่าตนเองไม่สามารถช่วยตัวเองได้เลยและจำเป็นต้องพึ่งพาความช่วยเหลือจากพระเจ้า แล้วพระองค์ก็ทรงช่วยกู้พวกเขา ด้วยเหตุนี้คนอิสราเอลจึงเปี่ยมด้วยความรักและการขอบพระคุณต่อพระองค์ และมั่นใจในฤทธิ์อำนาจในการช่วยเหลือพวกเขา พระองค์ทรงสร้างสายสัมพันธ์กับพวกเขา โดยทรงเป็นผู้ปลดปล่อยพวกเขาให้เป็นอิสระจากการเป็นทาส {PP 371.2}

## {PP 371.3}

แต่ยังมีความจริงที่สำคัญยิ่งกว่านั้นที่จำต้องจารึกไว้ในใจของคนอิสราเอล การที่พวกเขาใช้ชีวิตอยู่ท่ามกลางความเสื่อมทรามและการกราบไหว้รูปเคารพทำให้ขาดความเข้าใจที่แท้จริงในเรื่องความบริสุทธิ์ของพระเจ้า ความร้ายแรงของความบาปในจิตใจของตน การไร้ความสามารถโดยสิ้นเชิงที่จะเชื่อฟังพระบัญญัติของพระเจ้าด้วยตนเอง และความจำเป็นที่ต้องมีพระผู้ช่วยให้รอด ทั้งหมดนี้คือสิ่งที่พวกเขาต้องได้รับการอบรมสั่งสอน {PP 371.3}

## {PP 371.4}

=== เพียงเชื่อฟัง

พระเจ้าทรงนำคนอิสราเอลมายังภูเขาซีนาย ทรงสำแดงพระสิริของพระองค์ ทั้งประทานพระบัญญัติให้ และทรงสัญญาว่า ถ้าเพียงแต่พวกเขาเชื่อฟังก็จะได้รับพระพรอันยิ่งใหญ่ พระองค์ตรัสว่า “ถ้าพวกเจ้าฟังเสียงเราจริงๆ และรักษาพันธสัญญาของเราไว้ พวกเจ้าจะเป็น…อาณาจักรปุโรหิตและเป็นชนชาติบริสุทธิ์สำหรับเรา” (อพยพ 19:5–6 THSV) แต่ประชาชนไม่สำนึกถึงความบาปในจิตใจ และไม่ตระหนักว่าถ้าปราศจากพระคริสต์แล้วเป็นไปไม่ได้เลยที่จะรักษาพระบัญญัติของพระเจ้าได้ พวกเขาจึงรีบตอบรับเงื่อนไขพันธสัญญาของพระเจ้าทันที พวกเขารู้สึกว่าตนสามารถสร้างความชอบธรรมได้ด้วยตนเอง จึงกล่าวว่า “เราจะปฏิบัติตามทุกสิ่งที่องค์พระผู้เป็นเจ้าตรัสไว้ เราจะเชื่อฟัง” (อพยพ 24:7 TNCV) คนอิสราเอลได้เห็นเป็นพยานเมื่อพระเจ้าทรงประกาศพระบัญญัติสิบประการด้วยพระสุรเสียงกัมปนาท และยืนอกสั่นขวัญแขวนอยู่ที่เชิงเขา กระนั้นไม่กี่สัปดาห์ต่อมาพวกเขาก็ได้ฉีกพันธสัญญาที่มีกับพระเจ้าทิ้งเสียโดยการกราบไหว้รูปเคารพ พวกเขาไม่อาจหวังพึ่งความโปรดปรานของพระเจ้าผ่านพันธสัญญาที่พวกเขาได้ทำลายลง บัดนี้ เมื่อประชาชนตระหนักถึงความบาปของตนและความต้องการที่จะได้รับการอภัย พวกเขาจึงสำนึกว่าตนต้องการพระผู้ช่วยให้รอดที่ทรงปรากฏอยู่ในพันธสัญญาที่ทรงทำกับอับราฮัม และมีระบบการถวายบูชาเป็นสัญลักษณ์สื่อถึงพระองค์ ตอนนี้เนื่องจากพระองค์ทรงปลดปล่อยพวกเขาออกจากความบาป พวกเขาจึงผูกพันกับพระองค์ด้วยความรักและความเชื่อ และพร้อมที่จะรับพระพรแห่งพันธสัญญาใหม่ด้วยใจขอบพระคุณ {PP 371.4}

## {PP 372.1}

เงื่อนไขของพันธสัญญาเดิมคือ จงเชื่อฟังและดำรงชีวิต “ผู้ประพฤติตามจะดำรงชีวิตอยู่โดยบทบัญญัติเหล่านั้น” (เอเสเคียล 20:11 TNCV; ดู เลวีนิติ 18:5) ส่วน “ผู้ที่ไม่รักษาถ้อยคำแห่งธรรมบัญญัตินี้โดยการทำตามจะถูกสาปแช่ง” (เฉลยธรรมบัญญัติ 27:26 THSV) พันธสัญญาใหม่ “ตั้งอยู่บนพระสัญญาที่ประเสริฐกว่า” (ฮีบรู 8:6 THSV) คือพระสัญญาที่จะทรงให้อภัยความผิดบาป และประทานพระคุณของพระเจ้าที่จะฟื้นฟูและนำจิตใจให้สอดคล้องกับหลักการแห่งพระบัญญัติ “นี่คือพันธสัญญาที่เราจะทำกับพงศ์พันธุ์อิสราเอลหลังจากสมัยนั้น คือ*เราจะใส่บทบัญญัติของเรา*ในจิตใจของพวกเขา *จารึกบนหัวใจของพวกเขา*…เราจะ*อภัย*ความชั่วร้ายของเขา และจะไม่จดจำบาปทั้งหลายของเขาอีกต่อไป” (เยเรมีย์ 31:33 TNCV) {PP 372.1}

## {PP 372.2}

=== ชอบธรรมโดยพระคริสต์

พระบัญญัติเดียวกันที่จารึกไว้บนแผ่นศิลาได้ถูกจารึกไว้ที่ผนังหัวใจโดยพระวิญญาณบริสุทธิ์ แทนที่จะเพียรบำเพ็ญตนเพื่อสร้างความชอบธรรม เรารับเอาความชอบธรรมของพระคริสต์ พระโลหิตของพระองค์ชำระบาปของเรา พระบิดาทรงยอมรับการเชื่อฟังของพระคริสต์ประหนึ่งว่าเป็นการเชื่อฟังของเรา แล้วจิตใจที่ได้รับการชุบเลี้ยงขึ้นใหม่ด้วยพระวิญญาณบริสุทธิ์ก็จะมี “ผลของพระวิญญาณ” ปรากฏในชีวิต (ดู กาลาเทีย 5:22 THSV) โดยพระคุณของพระคริสต์เราจึงดำรงชีวิตตามพระบัญญัติของพระเจ้าที่จารึกไว้ในใจของเรา เมื่อเรามีพระวิญญาณของพระคริสต์เราจะดำเนินชีวิตตามแบบอย่างของพระองค์ พระองค์ตรัสถึงพระองค์เองผ่านผู้เผยพระวจนะว่า “ข้าพระองค์ยินดีทำตามพระทัยพระองค์ ธรรมบัญญัติของพระองค์อยู่ในจิตใจของข้าพระองค์” (สดุดี 40:8 THSV) และเมื่อประทับอยู่ท่ามกลางมนุษย์พระองค์ตรัสว่า “พระบิดามิได้ทรงทิ้งเราไว้ตามลำพัง เพราะว่าเราทำตามชอบพระทัยพระองค์เสมอ” (ยอห์น 8:29 TKJV) {PP 372.2}

## {PP 373.1}

อัครทูตเปาโลได้ชี้แจงความสัมพันธ์ระหว่างความเชื่อและพระบัญญัติภายใต้พันธสัญญาใหม่ไว้อย่างชัดเจนว่า “เพราะฉะนั้น เมื่อเรา*ถูกชำระให้ชอบธรรมโดยความเชื่อ*แล้ว เราจึงอยู่อย่างสงบสุขเฉพาะพระพักตร์พระเจ้าทางพระเยซูคริสต์องค์พระผู้เป็นเจ้าของเรา” “ถ้าเช่นนั้นเราลบล้างธรรมบัญญัติด้วยความเชื่อหรือ เปล่าเลย เรายังชูธรรมบัญญัติขึ้นอีก” “เพราะว่าสิ่งซึ่งธรรมบัญญัติทำไม่ได้ เพราะเนื้อหนังทำให้มันอ่อนกำลังไปนั้น” คือธรรมบัญญัติไม่สามารถทำให้คนชอบธรรมได้ เพราะตามธรรมชาติแห่งความบาป มนุษย์ไม่สามารถรักษาธรรมบัญญัติได้ แต่ “พระเจ้าได้ทรงทำแล้ว โดยพระองค์ทรงใช้พระบุตรของพระองค์เองมา ในสภาพเสมือนเนื้อหนังที่บาป และเพื่อไถ่บาป พระบุตรในเนื้อหนังจึงได้ทรงลงโทษบาป เพื่อ*ความชอบธรรมของธรรมบัญญัติ*จะได้สำเร็จในตัวเราผู้ไม่ดำเนินตามเนื้อหนัง แต่ตามพระวิญญาณ” (โรม 5:1; 3:31; 8:3–4 THSV) {PP 373.1}

## {PP 373.2}

พระราชกิจของพระเจ้ายังคงเหมือนเดิมในทุกยุคสมัย แม้การพัฒนาการและปรากฏการณ์แห่งฤทธานุภาพของพระองค์ที่ต่างออกไปตามความต้องการของมนุษย์ในแต่ละยุค พระประสงค์ของพระเจ้าในแผนการทรงไถ่มนุษย์ให้พ้นจากความบาปค่อยๆ เปิดเผยออกมาตั้งแต่ครั้งแรกที่ประกาศพระสัญญาเรื่องข่าวประเสริฐ ผ่านสมัยบรรพชนและสมัยของชาวยิวจวบจนถึงทุกวันนี้ พระผู้ช่วยให้รอดที่เห็นในพิธีกรรมทั้งหลายของกฎบัญญัติชาวยิว คือองค์เดียวกันที่ทรงปรากฏในข่าวประเสริฐ เมฆหมอกที่บังพระองค์ได้เคลื่อนตัวออกไป แล้วเราได้เห็นพระเยซูพระผู้ไถ่ของโลก พระองค์ผู้ทรงประกาศพระบัญญัติบนภูเขาซีนายและทรงมอบกฎพิธีกรรมทั้งหลายแก่โมเสส คือองค์เดียวกันกับที่ทรงเทศนาบนภูเขา หลักการสำคัญแห่งความรักของพระเจ้าที่พระองค์ทรงสอนว่าเป็นรากฐานของพระบัญญัติและคำสอนของบรรดาผู้เผยพระวจนะ คือเรื่องเดียวกันกับที่พระองค์ตรัสแก่ชาวฮีบรูผ่านโมเสส ว่า “โอ คนอิสราเอล จงฟังเถิด พระเยโฮวาห์พระเจ้าของเราทั้งหลายเป็นพระเจ้าเดียว พวกท่านจงรักพระเยโฮวาห์พระเจ้าของท่านด้วยสุดจิตสุดใจและสิ้นสุดกำลังของท่าน” (เฉลยธรรมบัญญัติ 6:4–5 TH1971) “จงรักเพื่อนบ้านเหมือนรักตนเอง” (เลวีนิติ 19:18 THSV) พระอาจารย์ที่ทรงสอนในพันธสัญญาเดิมและพันธสัญญาใหม่คือองค์เดียวกัน พระประสงค์ของพระเจ้าเหมือนเดิมไม่เปลี่ยนแปลง หลักการแห่งการปกครองของพระองค์ก็ไม่แตกต่างกัน เพราะล้วนแต่มาจากพระเจ้า และ “ในพระองค์ไม่มีการแปรปรวนหรือเงาของการเปลี่ยนแปลง” (ยากอบ 1:17 THSV) {PP 373.2}
