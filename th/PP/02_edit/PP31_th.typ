---
chapter:
  number: 31
  title:
    th: บาปของนาดับและอาบีฮู
    en: The Sin of Nadab and Abihu
  url: https://egwwritings.org/?ref=en_PP.359&para=84.1614
  basedon: เลวีนิติบทที่ 10:1–11
---

## {PP 359.1}

=== ผิดต่อพระเจ้า

หลังจากพิธีมอบถวายพลับพลาแล้ว มีการสถาปนาปุโรหิตให้ดำรงตำแหน่งอันศักดิ์สิทธิ์ พิธีกรรมต่างๆ ในการแต่งตั้งปุโรหิตใช้เวลา 7 วัน ส่วนวันที่แปดปุโรหิตเริ่มปฏิบัติหน้าที่ อาโรนถวายเครื่องบูชาตามที่พระเจ้าทรงกำหนดโดยมีบุตรชายทั้งหลายคอยช่วย แล้วอาโรนก็ชูมือขึ้นอวยพรประชาชน ทุกอย่างเสร็จสรรพตามที่พระเจ้าทรงบัญชา และพระองค์ทรงรับเอาของถวายนั้นโดยทรงสำแดงพระสิริเป็นกรณีพิเศษ พระองค์ทรงบันดาลให้มีไฟตกลงมาเผาเครื่องถวายที่อยู่บนแท่นบูชา ประชาชนต่างจับจ้องการสำแดงฤทธานุภาพนี้อย่างกลัวเกรง พวกเขาถือว่าเป็นสัญลักษณ์แห่งพระสิริและความโปรดปรานของพระเจ้า จึงโห่ร้องสรรเสริญและกราบลงถึงดิน เสมือนอยู่เฉพาะพระพักตร์ของพระเยโฮวาห์ {PP 359.1}

## {PP 359.2}

แต่หลังจากนั้นไม่นานเกิดเหตุร้ายขึ้นอย่างฉับพลันกับครอบครัวของมหาปุโรหิต ในชั่วโมงนมัสการขณะที่ประชาชนกำลังอธิษฐานและสรรเสริญพระเจ้าอยู่ ลูกชาย 2 คนของอาโรนเอากระถางไฟของตนมาเผาเครื่องหอมเพื่อเป็นกลิ่นหอมถวายแด่พระเจ้า แต่เขาทั้งสองละเมิดพระบัญชาของพระเจ้าโดยใช้ “ไฟที่ต้องห้าม”<!--เลวีนิติ 10:1 TH1971--> มีไฟที่พระเจ้าเองทรงเป็นผู้ให้กำเนิดและทรงกำหนดให้ปุโรหิตใช้ในพิธี แต่แทนที่จะใช้ไฟที่มาจากพระเจ้า เขาทั้งสองกลับใช้ไฟธรรมดาแทน เพราะบาปนี้จึงมีไฟพลุ่งออกมาจากพระเจ้าครอกสองคนนี้ตายต่อหน้าประชาชน {PP 359.2}

## {PP 359.3}

นาดับกับอาบีฮูมีตำแหน่งสูงสุดถัดมาจากโมเสสกับอาโรน ทั้งสองได้รับเกียรติจากพระเจ้าเป็นพิเศษ โดยได้รับอนุญาตให้เห็นพระสิริของพระเจ้าบนภูเขาพร้อมกับผู้อาวุโส 70 คน แต่จะไม่มีการมองข้ามหรือลดโทษเพื่อเห็นแก่ตำแหน่งสูงนั้น เพราะสิ่งเหล่านี้ยิ่งทำให้ความบาปที่กระทำมัวหมองขึ้นอีก อย่าให้ใครคิดว่าเนื่องจากตนได้รับความสว่างอย่างมาก ประหนึ่งได้ขึ้นไปบนภูเขาและสนทนากับพระเจ้าเหมือนผู้อาวุโสของอิสราเอล ทั้งได้อยู่ในแสงพระสิริของพระองค์ แล้วมายกยอตัวเองภายหลังว่าเพราะเหตุนี้ตนจึงสามารถทำบาปได้โดยไม่ต้องกลัวการถูกลงโทษ อย่าให้เขาคิดว่าเพราะพระเจ้าทรงให้เกียรติตนแล้วพระองค์จะไม่เข้มงวดถึงขั้นลงโทษ ความคิดเช่นนี้เป็นความเข้าใจผิดที่ร้ายแรงอย่างยิ่ง เมื่อพระเจ้าประทานแสงสว่างและโอกาสพิเศษ ผู้รับจะต้องตอบสนองด้วยชีวิตที่บริสุทธิ์และประกอบด้วยความดีให้สมกับความสว่างที่ได้รับ ถ้าน้อยไปกว่านี้พระองค์ก็จะไม่ทรงยอมรับ อย่าให้พระพรหรือโอกาสพิเศษอันสำคัญเป็นเหตุให้เราประมาท พระพรไม่ใช่ใบเบิกทางในการทำบาป อย่าให้คนที่ได้รับพระพรคิดว่าพระเจ้าจะทรงผ่อนปรนเพราะเห็นแก่พระพรเหล่านั้น พระเจ้าประทานของดีทั้งหลายเพื่อให้เรากระตือรือร้น และเกิดความมุ่งมั่นพากเพียรในการทำตามน้ำพระทัยอันบริสุทธิ์ของพระองค์ {PP 359.3}

## {PP 360.1}

นาดับกับอาบีฮูไม่ได้รับการฝึกฝนให้รู้จักบังคับตนตั้งแต่เด็ก ผู้เป็นพ่อมักตามใจ ไม่ฝึกอบรมพวกเขาให้อยู่ในทางที่ถูกที่ควร และละเลยการตีสอน ลูกๆ ถูกปล่อยให้ตามใจตัวเอง แม้แต่ตำแหน่งศักดิ์สิทธิ์ของปุโรหิตก็ไม่อาจแก้นิสัยปล่อยตัวที่เพาะบ่มไว้นานจนเคยตัว เขาทั้งสองไม่ได้ถูกสอนให้อยู่ในโอวาทของบิดา และไม่ตระหนักว่าต้องเชื่อฟังข้อกำหนดของพระเจ้าอย่างละเอียด การหลงผิดของอาโรนที่ตามใจลูกได้ปูทางให้เขาทั้งสองต้องถูกพระเจ้าลงโทษ {PP 360.1}

## {PP 360.2}

=== มาตรการที่ต้องเคารพยำเกรง

พระเจ้ามีพระประสงค์ให้ประชาชนเรียนรู้ว่า จะต้องมีความเคารพยำเกรงในการเข้าเฝ้าพระองค์ และต้องเข้าเฝ้าพระองค์ตามแบบวิธีการที่พระองค์ทรงกำหนดให้ พระเจ้าไม่สามารถยอมรับการเชื่อฟังเพียงส่วนใดส่วนหนึ่ง ในช่วงนมัสการนั้นการทำ*เกือบทุกอย่าง*ตามที่พระองค์ทรงสั่งไว้ก็ยังไม่พอ พระเจ้าทรงสาปแช่งผู้ที่หันเหไปจากพระบัญญัติของพระองค์ คือคนที่ไม่เห็นความแตกต่างระหว่างของสามัญทั่วไปและของบริสุทธิ์ พระองค์ตรัสผ่านผู้เผยพระวจนะว่า “วิบัติแก่คนเหล่านั้นที่เรียกความชั่วร้ายว่าความดี และความดีว่าความชั่วร้าย ผู้ถือเอาว่าความมืดเป็นความสว่าง และความสว่างเป็นความมืด…วิบัติแก่คนเหล่านั้นที่ฉลาดในสายตาของตัว และเฉียบแหลมในสายตาของตน…ผู้ปล่อยตัวคนทำผิดเพราะเขารับสินบน และเอาความยุติธรรมไปจากผู้ไร้ความผิด…เพราะเขาทั้งหลายปฏิเสธไม่รับพระธรรมของพระเจ้าจอมโยธา และได้ดูหมิ่นพระวจนะขององค์บริสุทธิ์แห่งอิสราเอล” (อิสยาห์ 5:20–24 TH1971) อย่าให้ใครหลอกตัวเองว่ามีพระบัญญัติบางข้อที่ไม่จำเป็น หรือทึกทักเอาว่าพระองค์จะรับสิ่งใดแทนสิ่งที่ทรงกำหนดไว้ ผู้เผยพระวจนะเยเรมีย์กล่าวว่า “ผู้ใดจะสั่งและให้เป็นไปได้ นอกจากเมื่อพระเจ้าทรงสถาปนาให้เป็นไป” (เพลงคร่ำครวญ 3:37 TH1971) พระเจ้าไม่ได้ตรัสคำสั่งใดในพระวจนะของพระองค์ที่มนุษย์จะเชื่อฟังหรือไม่เชื่อฟังก็ได้โดยไม่ต้องรับผลที่ตามมา ถ้าใครเลือกทางใดที่เบี่ยงเบนไปจากการเชื่อฟังอย่างถ้วนถี่ จะพบว่า “ปลายทางคือความมรณา” (สุภาษิต 14:12 THSV) {PP 360.2}

## {PP 361.1}

“โมเสสกล่าวแก่อาโรนและเอเลอาซาร์กับอิธามาร์บุตรชายอีก 2 คนของอาโรนว่า ‘อย่าปล่อยให้ผมของท่านลุ่ยลงมาและอย่าฉีกเสื้อผ้า มิฉะนั้นพวกท่านจะตาย…เพราะน้ำมันเจิมขององค์พระผู้เป็นเจ้าอยู่เหนือพวกท่าน’” (เลวีนิติ 10:6–7 TNCV) โมเสสเตือนพี่ชายถึงพระดำรัสของพระเจ้าว่า “ท่ามกลางผู้ที่อยู่ใกล้เรา เราจะสำแดงความบริสุทธิ์ของเรา ต่อหน้าประชาชนทั้งปวง เราจะต้องได้รับการยกย่อง” (เลวีนิติ 10:3 THSV) ส่วนอาโรนก็นิ่งเงียบอยู่ ท่านเห็นแล้วว่าบาปอันร้ายแรงที่เป็นเหตุให้ลูกทั้งสองต้องตายโดยไม่ทันตั้งตัวนั้นเกิดจากการละเลยหน้าที่ของตนเอง จิตใจผู้เป็นพ่อจึงแตกสลาย แต่อาโรนเก็บสีหน้าเอาไว้ ท่านจะต้องไม่แสดงความโศกเศร้าเหมือนเข้าข้างความบาปเพื่อไม่ให้ประชาชนบ่นต่อว่าพระเจ้าได้ {PP 361.1}

## {PP 361.2}

พระเจ้าทรงสอนคนของพระองค์ให้ยอมรับว่าการตีสอนของพระองค์นั้นยุติธรรม เพื่อให้คนที่ไม่รู้จักพระองค์รู้สึกยำเกรง การลงโทษที่รุนแรงนี้ช่วยเตือนใจไม่ให้คนอิสราเอลสบประมาทความอดกลั้นพระทัยของพระเจ้าเพื่อเขาบางคนจะไม่ต้องพินาศ พระเจ้าทรงกล่าวโทษคนที่ใช้ความเห็นใจไปในทางที่ผิด พูดอีกอย่างคือพระองค์ทรงประณามคนที่พยายามแก้ตัวให้กับความบาปของคนอื่น ความบาปส่งผลให้ความสำนึกผิดชอบชั่วดีด้านชา เป็นเหตุให้ผู้ที่กระทำบาปไม่ตระหนักว่าสิ่งที่ทำไปนั้นเลวร้ายเพียงไร ถ้าปราศจากการดลใจของพระวิญญาณบริสุทธิ์ เขาจะมองไม่เห็นถึงความร้ายแรงของความบาปที่ตนได้กระทำ ผู้รับใช้ของพระคริสต์มีหน้าที่ตักเตือนให้คนที่หลงผิดเหล่านี้ได้รับรู้ถึงอันตรายที่อยู่ใกล้ตัว ส่วนคนที่ขัดขวางการตักเตือนโดยการปิดหูปิดตาของคนบาปเพื่อไม่ให้เขารับรู้ถึงสภาพและผลอันแท้จริงของความบาปมักจะยกย่องชมเชยว่าตัวเองเป็นคนใจกว้าง แต่เขากำลังขัดขวางงานของพระวิญญาณบริสุทธิ์โดยตรง เขากล่อมให้คนบาปหลับใหลอยู่บนปากเหวแห่งความพินาศ เป็นการสมรู้ร่วมคิดในความผิดบาปของคนนั้น และจะต้องรับโทษที่เป็นเหตุให้เขาไม่สำนึกผิด มีคนจำนวนมากที่พินาศเพราะความเห็นใจที่ลวงคนให้หลงผิดเช่นนี้ {PP 361.2}

## {PP 361.3}

=== พระวิหารของพระวิญญาณบริสุทธิ์

นาดับกับอาบีฮูคงไม่มีวันทำบาปที่เป็นเหตุให้ถึงตายถ้าไม่ได้ดื่มเหล้าจนเมาเสียก่อน เขาทั้งสองรู้ว่าต้องเตรียมตัวอย่างดีเพื่อปฏิบัติหน้าที่ในพลับพลา ในที่ซึ่งพระสิริของพระเจ้าปรากฏอยู่ แต่เพราะการไม่ประมาณตนเขาทั้งสองจึงขาดคุณสมบัติในตำแหน่งอันศักดิ์สิทธิ์นั้น จิตใจของพวกเขามัวหมองและงงงัน จนไม่สามารถแยกแยะระหว่างสิ่งบริสุทธิ์และของสามัญทั่วไป พระเจ้าทรงเตือนอาโรนกับลูกชายที่เหลืออยู่ว่า “เจ้ากับบุตรชายอย่าดื่มเหล้าองุ่นหรือของมึนเมาเมื่อเจ้าเข้าไปในเต็นท์นัดพบ มิฉะนั้นเจ้าจะตาย นี่เป็นข้อปฏิบัติถาวรสืบไปทุกชั่วอายุ เจ้าต้องแยกแยะระหว่างสิ่งบริสุทธิ์กับสิ่งทั่วไป และสิ่งที่เป็นมลทินกับสิ่งที่ไม่เป็นมลทิน และเจ้าต้องสอนกฎหมายทั้งปวงซึ่งองค์พระผู้เป็นเจ้าประทานผ่านโมเสสนั้นแก่ชนชาติอิสราเอล” (เลวีนิติ 10:9–11 TNCV) การดื่มสุราเมรัยทำให้ร่างกายอ่อนแอ จิตใจสับสนมึนงง และจิตวิญญาณต่ำช้า ทำให้คนไม่เห็นความศักดิ์สิทธิ์ของสิ่งที่บริสุทธิ์และความสำคัญของพระบัญญัติของพระเจ้า ทุกคนที่รับผิดชอบตำแหน่งด้านจิตวิญญาณต้องเป็นคนที่รู้จักประมาณตนอย่างเคร่งครัด เพื่อจะได้มีสมองปลอดโปร่ง สามารถแยกแยะความผิดชอบชั่วดี ทำให้สามารถยืนหยัดในหลักการ และมีสติปัญญาในการให้ความเป็นธรรมและการแสดงความเมตตาได้ {PP 361.3}

## {PP 362.1}

ผู้ติดตามพระคริสต์ทุกคนมีหน้าที่เช่นเดียวกันนี้ อัครทูตเปโตรกล่าวว่า “พวกท่านเป็นพงศ์พันธุ์ที่ทรงเลือกสรร เป็นพวกปุโรหิตหลวง เป็นชนชาติบริสุทธิ์ เป็นประชากรอันเป็นกรรมสิทธิ์ของพระเจ้า” (1 เปโตร 2:9 THSV) พระผู้สร้างมีพระประสงค์ให้เรารักษาความสามารถทุกอย่างไว้ให้ดีที่สุดเพื่อจะได้ถวายการรับใช้ให้เป็นที่พอพระทัยของพระองค์ เมื่อดื่มเหล้าผลลัพธ์ก็จะไม่ต่างกับกรณีของนาดับกับอาบีฮูปุโรหิตของคนอิสราเอล คือความสำนึกผิดชอบจะหายไปจนในที่สุดตนก็ไม่รู้ตัวว่ากำลังทำความบาปอยู่ จะเกิดความด้านชาต่อความชั่วจนไม่เห็นความแตกต่างระหว่างสิ่งสามัญทั่วไปกับสิ่งบริสุทธิ์ศักดิ์สิทธิ์ แล้วเราจะทำตามมาตรฐานที่พระเจ้าทรงกำหนดไว้ได้อย่างไร “ท่านรู้แล้วไม่ใช่หรือว่า ร่างกายของพวกท่านเป็นวิหารของพระวิญญาณบริสุทธิ์ผู้สถิตในท่าน ผู้ซึ่งพวกท่านได้รับจากพระเจ้า และท่านทั้งหลายไม่ใช่เจ้าของตัวท่านเอง เพราะว่าพระเจ้าทรงซื้อท่านไว้แล้วด้วยราคาสูง ฉะนั้นจงถวายพระเกียรติแด่พระเจ้าด้วยร่างกายของพวกท่านเถิด” (1 โครินธ์ 6:19–20 THSV) “เพราะฉะนั้นเมื่อพวกท่านจะรับประทาน จะดื่ม หรือจะทำอะไรก็ตาม จงทำเพื่อถวายพระเกียรติแด่พระเจ้า” (1 โครินธิ์ 10:31 THSV) มีคำตักเตือนอันหนักหน่วงสำหรับคริสตจักรของพระคริสต์ในทุกสมัยว่า “ถ้าใครทำลายวิหารของพระเจ้า พระเจ้าจะทรงทำลายคนนั้น เพราะว่าวิหารของพระเจ้าเป็นที่บริสุทธิ์ และพวกท่านเป็นวิหารนั้น” (1 โครินธิ์ 3:17 THSV) {PP 362.1}
