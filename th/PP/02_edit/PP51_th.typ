---
chapter:
  number: 51
  title:
    th: พระเจ้าทรงดูแลคนยากไร้
    en: God’s Care for the Poor
  url: https://legacy.egwwritings.org/?ref=en_PP.525&para=84.2434
  basedon:
---

## {PP 530.1}

=== สิบลดส่วนที่สอง

พระเจ้าทรงให้คนอิสราเอลถวายสิบลดที่สองจากรายได้ทั้งหมดเพื่อสนับสนุนการชุมนุมตามพิธีทางศาสนาและเพื่อช่วยเหลือคนยากคนจน พระองค์ตรัสเกี่ยวกับสิบลดส่วนแรกว่า “เราให้ทศางค์ทั้งหมดในอิสราเอลแก่คนเลวี” (กันดารวิถี 18:21 THSV) แต่สำหรับสิบลดส่วนที่สองพระองค์ทรงบัญชาว่า “ท่านจงรับประทานทศางค์ที่ได้จากข้าว หรือเหล้าองุ่นของท่าน หรือน้ำมันของท่าน และผลรุ่นแรกจากฝูงวัวและฝูงแพะแกะของท่านต่อพระพักตร์พระเยโฮวาห์พระเจ้าของท่านในสถานที่ซึ่งพระองค์ทรงเลือกไว้เพื่อให้พระนามของพระองค์สถิตที่นั่น เพื่อท่านทั้งหลายจะได้เรียนรู้ที่จะยำเกรงพระเยโฮวาห์พระเจ้าของท่านทั้งหลายเสมอ” (เฉลยธรรมบัญญัติ 14:23, 29; 16:11–14 TH1971) สิบลดหรือทศางค์ที่สองนี้ หรือเงินเทียบเท่า พวกเขาต้องนำมายังที่ตั้งสถานนมัสการเป็นเวลา 2 ปี หลังจากถวายเครื่องบูชาโมทนาพระคุณ และถวายส่วนหนึ่งตามที่กำหนดแก่ปุโรหิตแล้ว ผู้ถวายจะต้องใช้ส่วนที่เหลือสำหรับการเลี้ยงฉลองทางศาสนา โดยให้ชาวเลวี คนต่างด้าว เด็กกำพร้า และแม่ม่ายได้มีส่วนร่วมด้วย ด้วยวิธีนี้จึงมีการจัดเตรียมสำหรับเครื่องบูชาขอบพระคุณและการเลี้ยงฉลองในเทศกาลประจำปี ประชาชนจึงมีโอกาสใกล้ชิดกับปุโรหิตและคนเลวี เพื่อพวกเขาจะได้รับคำสั่งสอนและการหนุนใจในการรับใช้พระเจ้า {PP 530.1}

## {PP 530.2}

อย่างไรก็ตามทุก 3 ปีประชาชนจะใช้สิบลดส่วนที่สองนี้ในการเลี้ยงคนเลวีและคนยากจนที่บ้านตามที่โมเสสกล่าวไว้ “เพื่อพวกเขาจะได้รับประทานให้อิ่มหนำภายในเมืองของท่าน” (เฉลยธรรมบัญญัติ 26:12 THSV) สิบลดส่วนที่สองนี้จึงเป็นกองทุนช่วยเหลือผู้ยากไร้ และใช้สำหรับการต้อนรับแขกต่างถิ่น {PP 530.2}

## {PP 530.3}

=== การดูแลคนยากจน

นอกจากนี้ก็ยังมีการจัดเตรียมส่วนอื่นเพื่อช่วยเหลือคนยากจน เอกลักษณ์ที่สำคัญที่สุดของบัญญัติโมเสสคือการยอมรับว่ามนุษย์มีหน้าที่จำเพาะพระเจ้า ส่วนเอกลักษณ์ที่เห็นได้ชัดที่สุดรองลงมาจากนั้นคือ ความเอื้อเฟื้อเผื่อแผ่ การเอาใจใส่และน้ำใจที่บัญญัติไว้เพื่อคนยากจน แม้พระเจ้าทรงสัญญาว่าจะอวยพรคนของพระองค์อย่างมากมาย แต่ไม่ใช่พระประสงค์ของพระองค์ที่จะให้ความยากจนหมดไปอย่างสิ้นเชิง พระองค์ตรัสว่าคนจนจะไม่ขาดหายไปจากแผ่นดิน แต่จะมีผู้ที่ต้องการความเห็นอกเห็นใจ ความเอื้อเอ็นดู และความเมตตากรุณาจากคนของพระองค์อยู่เสมอ คนในสมัยนั้นไม่ต่างอะไรกับคนในสมัยนี้ที่ประสบกับความทุกข์ยาก ความเจ็บไข้ได้ป่วย และการสูญเสียทรัพย์สินเช่นกัน แต่ตราบใดที่คนของพระเจ้าทำตามกฎเกณฑ์ของพระองค์ก็จะไม่มีคนขอทานหรืออดอยากท่ามกลางพวกเขา {PP 530.3}

## {PP 531.1}

ธรรมบัญญัติของพระเจ้าให้สิทธิ์แก่คนยากจนในการรับส่วนแบ่งจากผลผลิตของแผ่นดิน ถ้าใครหิวก็มีสิทธิ์เข้าไปในเรือกสวนไร่นาของเพื่อนบ้านและเด็ดกินผลหมากรากไม้เพื่อบรรเทาความหิว ซึ่งต่อมาสาวกของพระเยซูอาศัยการอนุญาตดังกล่าวในการเด็ดรวงข้าวในวันสะบาโตขณะที่เดินลัดเลาะผ่านทุ่งนา {PP 531.1}

## {PP 531.2}

ผลผลิตที่ตกค้างหลังการเก็บเกี่ยวเป็นของคนยากจน ไม่ว่าจะเป็นข้าว องุ่น หรือผลไม้อื่นๆ โมเสสกล่าวว่า “เมื่อท่านเกี่ยวข้าวในนาของท่าน และลืมฟ่อนข้าวไว้ในนาฟ่อนหนึ่ง อย่ากลับไปเอามาเลย…เมื่อท่านฟาดต้นมะกอกเทศ ท่านอย่าเก็บที่กิ่งเดิมซ้ำครั้งที่สอง…เมื่อท่านเก็บผลองุ่นจากสวนองุ่นของท่าน ท่านอย่าไปเก็บเล็มอีก จงเหลือไว้สำหรับคนต่างด้าว ทั้งลูกกำพร้าและแม่ม่าย ท่านจงจำไว้ว่าท่านเคยเป็นทาสอยู่ในอียิปต์”(เฉลยธรรมบัญญัติ 24:19–22 TH1971; อ่านเพิ่มเติมที่ เลวีนิติ 19:9, 10) {PP 531.2}

## {PP 531.3}

=== ปีสะบาโต

ทุกๆ 7 ปีจะมีการจัดเตรียมสำหรับคนยากจนเป็นพิเศษเรียกว่าปีสะบาโต ซึ่งเริ่มนับหลังจากการเก็บเกี่ยวในปีนั้น พอถึงฤดูเพาะปลูกในปีที่เจ็ด ประชาชนไม่ได้รับอนุญาตให้หว่านเมล็ด ในฤดูใบไม้ผลิไม่ให้ตกแต่งกิ่งในสวนองุ่น และต้องไม่คาดหวังว่าจะเก็บเกี่ยวข้าวหรือผลองุ่นในปีนั้น อะไรที่งอกขึ้นเองก็เก็บกินได้ขณะที่ยังสด แต่ไม่ให้เก็บตุนไว้ในยุ้งฉาง ผลผลิตจากเรือกสวนไร่นาของปีนั้นให้ถือว่าเป็นของคนต่างด้าว ลูกกำพร้า แม่ม่าย และกระทั่งสั­ตว์ในท้องทุ่ง (ดู อพยพ 23:10, 11; เลวีนิติ 25:5) {PP 531.3}

## {PP 531.4}

อาจมีคำถามว่า ถ้าผลผลิตในแต่ละปีมีไม่พอให้เหลือเก็บ แล้วในปีที่ไม่เก็บเกี่ยวนั้นพวกเขาจะกินอะไร ในเรื่องนี้พระเจ้าทรงสัญญาว่าจะอวยพรให้มีเพียงพอโดยตรัสว่า “เราจะบัญชาพรของเราให้มีเหนือเจ้าในปีที่หก เพื่อจะมีพืชผลพอสำหรับ 3 ปี เมื่อเจ้าหว่านในปีที่แปด เจ้าจะรับประทานของเก่าของเจ้า จนปีที่เก้าเมื่อเจ้าได้พืชผลใหม่เข้ามา เจ้าก็ยังรับประทานพืชผลเก่าของเจ้าอยู่” (เลวีนิติ 25:21, 22 TH1971) {PP 531.4}

## {PP 532.1}

การถือรักษาปีสะบาโตเป็นประโยชน์ทั้งต่อแผ่นดินและประชาชน ดินที่ไม่ได้ไถพรวนเป็นเวลาหนึ่งฤดูกาลจะให้ผลผลิตมากขึ้นในภายหลัง ส่วนประชาชนก็ว่างจากการตรากตรำในไร่นา และถึงแม้ยังมีงานอื่นให้ทำแต่ทุกคนก็จะมีเวลาพักผ่อนมากขึ้น ซึ่งจะเป็นโอกาสในการฟื้นฟูกำลังสำหรับงานหนักในปีต่อๆ ไป พวกเขาจะมีเวลามากขึ้นในการอธิษฐานและในการใคร่ครวญภาวนาพระธรรม ในการศึกษาคำสอนและกฎเกณฑ์ของพระเจ้าและในการอบรมสั่งสอนคนในครอบครัว {PP 532.1}

## {PP 532.2}

ในปีสะบาโต ทาสชาวฮีบรูทุกคนจะต้องได้รับอิสรภาพ และต้องไม่ถูกปล่อยตัวไปโดยไม่มีอะไรติดไม้ติดมือ พระเจ้าตรัสสั่งในเรื่องนี้ว่า “เมื่อท่านปล่อยเขาเป็นอิสระไปจากท่าน ท่านอย่าปล่อยเขาไปมือเปล่า ท่านจงมีใจกว้างขวางจัดของให้แก่เขา เป็นของจากฝูงแพะแกะของท่าน จากลานนวดข้าวของท่าน และจากบ่อย่ำองุ่นของท่าน ท่านจงให้แก่เขาตามสมควรตามที่พระเยโฮวาห์พระเจ้าของท่านทรงอำนวยพระพรแก่ท่าน” (เฉลยธรรมบัญญัติ 15:13, 14 TKJV) {PP 532.2}

## {PP 532.3}

ส่วนค่าจ้างของคนงานก็ต้องเบิกจ่ายทันที “ท่านอย่าข่มขี่ลูกจ้างที่เป็นคนยากจนและขัดสน ไม่ว่าเขาจะเป็นพี่น้องของท่านหรือคนต่างด้าวอยู่ในแผ่นดินภายในเมืองของท่าน ท่านจงจ่ายค่าจ้างวันนั้นให้แก่เขา ก่อนดวงอาทิตย์ตก เพราะเขาเป็นคนยากจน และมีใจจดจ่ออยู่ที่ค่าจ้างนั้น” (เฉลยธรรมบัญญัติ 24:14, 15 TH1971) {PP 532.3}

## {PP 532.4}

นอกจากนั้น ยังมีคำสั่งพิเศษเกี่ยวกับการปฏิบัติต่อคนที่หนีไปจากเจ้านายว่า “ถ้ามีทาสหนีจากนายของเขามาอยู่กับท่าน อย่าจับทาสนั้นไปส่งนายของเขา จงให้ทาสนั้นอยู่กับท่าน อยู่ในหมู่พวกท่าน ให้อยู่ในที่ซึ่งเขาจะเลือกในเมืองหนึ่งเมืองใดตามความพอใจของเขา อย่ากดขี่ข่มเหงเขาเลย” (เฉลยธรรมบัญญัติ 23:15, 16 TH1971) {PP 532.4}

## {PP 532.5}

ปีสะบาโตยังเป็นปีแห่งการยกหนี้ให้คนยากจน ชาวฮีบรูได้รับคำสั่งให้ช่วยเหลือพี่น้องที่ขัดสนอยู่เสมอด้วยการให้ยืมเงินโดยไม่คิดดอกเบี้ย การคิดดอกเบี้ยกับคนยากจนถูกห้ามไว้อย่างเด็ดขาด “หากพี่น้องร่วมชาติของเจ้ายากจนลง ไม่สามารถหาเลี้ยงชีพได้ เจ้าจงช่วยเหลือเขาเหมือนที่เอื้อเฟื้อแก่คนต่างด้าวหรือผู้ที่อาศัยอยู่กับเจ้าชั่วคราว เพื่อเขาจะอยู่ท่ามกลางพวกเจ้าต่อไปได้ อย่าคิดดอกเบี้ยใดๆ จากเขา แต่จงยำเกรงพระเจ้า เพื่อพี่น้องนั้นจะคงอยู่ท่ามกลางเจ้าได้ อย่าคิดดอกเบี้ยจากเงินที่ให้เขายืม หรือค้ากำไรจากการขายอาหารแก่เขา” (เลวีนิติ 25:35–37 TNCV) หากหนี้ยังไม่ได้ชำระจนถึงปีแห่งการปลดปล่อย ก็ไม่สามารถเรียกคืนเงินต้นได้ พระเจ้าทรงเตือนประชาชนอย่างแจ่มแจ้งว่าอย่าใช้เหตุนี้มาเป็นข้ออ้างที่จะไม่ช่วยเหลือพี่น้องตามความจำเป็น โดยตรัสว่า “ถ้าในท่ามกลางท่านทั้งหลายมีคนจนสักคนหนึ่งเป็นพี่น้องของท่าน…ท่านอย่ามีใจแข็งหดมือของท่านไว้เสียต่อหน้าพี่น้องของท่านที่ยากจนนั้น…จงระวังให้ดีเกรงว่าจะมีการคิดถ่อยในจิตใจของท่านว่า ‘ปีที่เจ็ด ปีที่จะต้องปลดปล่อยมาถึงแล้ว’ และท่านก็ริษยาต่อพี่น้องของท่าน ท่านจึงไม่ยอมให้อะไรเขาเลย และเขาจะร้องทูลพระเจ้า บาปก็จะตกแก่ท่าน” “เพราะว่าคนจนจะไม่หมดไปจากแผ่นดิน เพราะฉะนั้นข้าพเจ้าจึงบัญชาท่านว่า ท่านต้องยื่นมือให้อย่างใจกว้างต่อพี่น้องของท่าน คือต่อคนขัดสนคนยากจน ซึ่งอยู่ในแผ่นดินของท่าน” “ให้เขายืมข้าวของพอแก่ความต้องการของเขา” (เฉลยธรรมบัญญัติ 15:7–9, 11, 8 TH1971) {PP 532.5}

## {PP 533.1}

ไม่มีใครต้องกลัวว่าความใจกว้างจะเป็นเหตุให้พวกเขาขาดแคลน เพราะการรักษาพระบัญญัติของพระเจ้าย่อมนำมาซึ่งความเจริญรุ่งเรือง พระองค์ตรัสว่า “ท่านจะให้หลายประชาชาติยืมแต่ท่านจะไม่ต้องขอยืมเลย ท่านจะปกครองเหนือชนชาติมากมาย แต่พวกเขาจะไม่ปกครองเหนือท่าน” (เฉลยธรรมบัญญัติ 15:6 THSV) {PP 533.1}

## {PP 533.2}

=== ปีที่ห้าสิบ

หลังจากปีสะบาโต 7 รอบ คือ 7 ปีคูณด้วยเจ็ด จะเป็นปีแห่งการปลดปล่อยครั้งใหญ่ “เจ้าจงให้เป่าเขาสัตว์ทั่วแผ่นดิน…เจ้าจงถือปีที่ 50 ไว้เป็นปีบริสุทธิ์และประกาศอิสรภาพแก่บรรดาคนที่อาศัยอยู่ทั่วแผ่นดินของเจ้าให้เป็นปีเสียงเขาสัตว์แก่เจ้า ให้ทุกคนกลับไปยังภูมิลำเนาอันเป็นทรัพย์สินของตน และกลับไปสู่ตระกูลของตน” (เลวีนิติ 25:9, 10 TH1971) {PP 533.2}

## {PP 533.3}

“จงให้เป่าเขาสัตว์…ในวันทำการลบมลทิน” ทั่วทั้งแผ่นดินที่มีชาวยิวอาศัยอยู่มีเสียงแตรเขาสัตว์ดังขึ้น เรียกให้ลูกหลานยาโคบต้อนรับปีแห่งอิสรภาพ ในวันลบมลทินบาปที่ยิ่งใหญ่นั้นบาปของคนอิสราเอลได้รับการชำระ ประชาชนจึงต้อนรับปีแห่งการปลดปล่อยด้วยความยินดี {PP 533.3}

## {PP 533.4}

เช่นเดียวกับปีสะบาโต ปีที่ห้าสิบจะต้องไม่มีการหว่านหรือเก็บเกี่ยว ผลผลิตใดๆ บนแผ่นดินให้ถือว่าเป็นสิทธิ์ของคนยากจนโดยชอบ ทาสชาวฮีบรูบางกลุ่มที่ไม่ได้รับอิสรภาพในปีสะบาโตก็จะได้รับการปลดปล่อยในปีนี้ แต่สิ่งที่เป็นเอกลักษณ์พิเศษของปีแห่งการปลดปล่อยคือการคืนที่ดินทั้งหมดให้แก่ตระกูลที่เป็นเจ้าของเดิม ในเบื้องต้นพระเจ้าทรงกำหนดไว้เป็นพิเศษให้แผ่นดินถูกแบ่งด้วยการจับฉลาก และหลังจากที่ได้แบ่งแผ่นดินไปแล้ว ผู้ที่เป็นเจ้าของก็ไม่มีสิทธิ์ที่จะแลกเปลี่ยนที่ดินกรรมสิทธิ์ของตน ทั้งไม่ให้ขายที่ดินของตัวเองด้วย เว้นแต่ความยากจนจะบีบคั้นให้เขาต้องขาย และเมื่อใดก็ตามที่เขาหรือญาติของเขาต้องการไถ่คืน ผู้ซื้อต้องไม่ปฏิเสธที่จะขายคืน และหากไม่มีการไถ่คืน ที่ดินแปลงนั้นจะกลับคืนสู่เจ้าของคนแรกหรือทายาทของเขาในปีแห่งการปลดปล่อย {PP 533.4}

## {PP 534.1}

พระเจ้าตรัสแก่คนอิสราเอลว่า “เจ้าทั้งหลายจะขายที่ดินของเจ้าให้ขาดไม่ได้ เพราะว่าที่ดินนั้นเป็นของเรา เพราะเจ้าเป็นคนแขกเมืองและเป็นคนอาศัยอยูกับเรา” (เลวีนิติ 25:23 TH1971) ประชาชนจะต้องได้รับการพร่ำสอนให้ตระหนักถึงข้อเท็จจริงนี้ว่า แผ่นดินเป็นของพระเจ้า และพระองค์ทรงอนุญาตให้พวกเขาครอบครองชั่วคราว พระองค์ทรงเป็นเจ้าของที่แท้จริง ทรงเป็นผู้ครอบครองดั้งเดิม และพระองค์มีพระประสงค์ให้มีการเอาใจใส่คนจนและผู้ที่ตกทุกข์ได้ยากเป็นพิเศษ ทุกคนจะต้องตระหนักว่าคนยากจนมีสิทธิ์ที่จะอาศัยอยู่ในโลกของพระเจ้าเท่าเทียมกับคนร่ำรวย {PP 534.1}

## {PP 534.2}

พระผู้สร้างผู้เปี่ยมด้วยพระเมตตาทรงจัดเตรียมความช่วยเหลือด้วยประการฉะนี้ เพื่อบรรเทาทุกข์ บันดาลให้เกิดความหวัง และส่องแสงเข้ามาในชีวิตที่แร้นแค้นและทุกข์ใจ {PP 534.2}

## {PP 534.3}

=== ส่งเสริมความเป็นธรรม (อยู่ร่วมกันอย่างเป็นธรรม)

พระเจ้าทรงกำหนดขอบเขตให้กับความต้องการในทรัพย์สินและอำนาจที่มากเกินไป ความชั่วร้ายอันใหญ่หลวงจะเกิดขึ้นถ้าคนกลุ่มหนึ่งสะสมความมั่งคั่งอย่างต่อเนื่อง ในขณะที่อีกกลุ่มหนึ่งตกต่ำลงเรื่อยๆ หากไม่มีการควบคุมใดๆ อำนาจของคนร่ำรวยจะกลายเป็นการผูกขาด ขณะที่คนจนผู้มีสิทธิ์เท่าเทียมกับคนรวยในสายพระเนตรของพระเจ้าจะถูกพี่น้องที่มีฐานะดูถูกเหยียดหยาม เมื่อชนชั้นล่างสะสมความรู้สึกว่าพวกตนได้ถูกกดขี่ก็จะเกิดความคับแค้นใจ และความสิ้นหวัง ทำให้สังคมเสื่อมลง และเป็นการเปิดประตูสู่อาชญากรรมทุกรูปแบบ กฎเกณฑ์ของพระเจ้ามีไว้เพื่อส่งเสริมให้มีความเท่าเทียมกันในสังคม ข้อกำหนดของปีสะบาโตและปีแห่งการปลดปล่อยจะช่วยปรับทิศทางที่ผิดพลาดในสังคมและในเศรษฐกิจของชาติเป็นอย่างมาก {PP 534.3}

## {PP 534.4}

ข้อกำหนดเหล่านี้ถูกออกแบบมาเพื่อเป็นพระพรแก่คนรวยไม่น้อยไปกว่าคนจน เพราะมันจะช่วยยับยั้งความโลภและแนวโน้มของคนที่จะยกตนข่มท่าน ทั้งยังช่วยฝึกให้คนรวยมีใจเอื้ออารี ทำให้เกิดความเห็นอกเห็นใจและการไว้วางใจกันระหว่างชนชั้นขึ้น ซึ่งจะส่งเสริมให้สังคมมีระเบียบ และมีเสถียรภาพทางการปกครอง เราทุกคนถูกถักทอเข้าด้วยกันเป็นเครือข่ายแห่งมนุษยชาติ ฉะนั้นอะไรก็ตามที่เราสามารถช่วยเหลือเพื่อนมนุษย์ด้วยกันก็จะเป็นพระพรสะท้อนกลับมาสู่เราเอง กฎแห่งการพึ่งพาอาศัยกันนี้เปรียบเสมือนเส้นด้ายที่ยึดเหนี่ยวคนทุกชนชั้นในสังคมเข้าด้วยกัน คนจนไม่ได้พึ่งพาคนรวยมากไปกว่าที่คนรวยพึ่งพาคนจน ในขณะที่คนจนขอส่วนแบ่งในพระพรที่พระเจ้าประทานแก่เพื่อนบ้านที่ร่ำรวย คนรวยก็ต้องการการรับใช้ที่ซื่อสัตย์ พลังสมอง และเรี่ยวแรงกำลังซึ่งเป็นต้นทุนของคนยากจน {PP 534.4}

## {PP 535.1}

พระเจ้าทรงสัญญาว่าจะอวยพรคนอิสราเอลอย่างมากมายถ้าเพียงแต่พวกเขาเชื่อฟังพระองค์ โดยตรัสว่า “เราจะประทานฝนตามฤดูแก่เจ้า และแผ่นดินจะเกิดพืชผล และต้นไม้ในทุ่งจะบังเกิดผล และเวลานวดข้าวจะเนิ่นนานถึงฤดูเก็บผลองุ่น และฤดูเก็บผลองุ่นจะเนิ่นนานไปถึงฤดูหว่าน และเจ้าจะรับประทานอาหารอย่างอิ่มหนำ และอยู่ในแผ่นดินของเจ้าอย่างปลอดภัย เราจะให้ศานติภาพในแผ่นดิน เจ้าทั้งหลายจะนอนลง และไม่มีผู้ใดที่จะทำให้เจ้ากลัว เราจะขจัดสัตว์ร้ายจากแผ่นดิน และดาบจะไม่ผ่านแผ่นดินของเจ้าเลย…เราจะดำเนินในหมู่พวกเจ้า และจะเป็นพระเจ้าของเจ้า…ถ้าเจ้ามิได้เชื่อฟังเรา และจะไม่กระทำตามบัญญัติทั้งหมดเหล่านี้…ถ้า…เจ้าทำลายพันธสัญญาของเรา…เจ้าทั้งหลายจะหว่านพืชเสียเปล่า เพราะศัตรูของเจ้าจะมากิน เราจะหมายหน้าเจ้า เจ้าจะแพ้ศัตรูของเจ้า คนที่เกลียดชังเจ้าจะปกครองอยู่เหนือเจ้า เจ้าจะหลบหนีไปทั้งที่ไม่มีใครไล่ติดตาม” (เลวีนิติ 26:4–17 TH1971) {PP 535.1}

## {PP 535.2}

มีคนจำนวนมากเรียกร้องอย่างแข็งขันว่าทุกคนควรมีส่วนแบ่งอย่างเท่าเทียมกันในทรัพย์สินที่พระเจ้าประทานให้มนุษย์ แต่นี่ไม่ใช่พระประสงค์ของพระผู้สร้าง ความหลากหลายของสภาพความเป็นอยู่เป็นหนึ่งในวิธีที่พระเจ้าทรงใช้เพื่อพิสูจน์และพัฒนาอุปนิสัยมนุษย์ อย่างไรก็ตาม พระองค์ทรงมีพระประสงค์ให้ผู้ที่มีทรัพย์สมบัติทางโลกถือว่าตนเป็นเพียงผู้ดูแลทรัพย์สินเหล่านั้นแทนพระองค์ เป็นผู้ที่ได้รับความไว้วางใจให้ใช้ทรัพยากรเพื่อประโยชน์ของคนขัดสนและผู้ที่ตกทุกข์ได้ยาก {PP 535.2}

## {PP 535.3}

พระคริสต์ตรัสว่า จะมีคนจนอยู่ท่ามกลางพวกเราเสมอ พระองค์ทรงเอาพระทัยใส่คนของพระองค์ที่ต้องทนต่อความทุกข์ยากลำบาก พระผู้ไถ่ทรงเห็นอกเห็นใจลูกของพระองค์ที่ยากจนและมีฐานะต่ำต้อยที่สุดในโลก โดยตรัสว่าคนเหล่านี้เป็นตัวแทนของพระองค์ในโลกนี้ พระองค์ทรงให้พวกเขาอยู่ท่ามกลางพวกเราเพื่อปลุกความรักในใจของเราเหมือนที่พระองค์ทรงรักคนที่ตกทุกข์และคนที่ทนต่อการถูกกดขี่ข่มเหง เมื่อเราเกิดความสงสารและช่วยเหลือคนเหล่านี้ พระคริสต์ทรงนับว่าเหมือนเราได้ทำต่อพระองค์ ในขณะเดียวกัน ถ้าใครทำร้ายหรือเพิกเฉยต่อความทุกข์เข็ญของคนอื่น พระองค์ทรงนับเสมือนหนึ่งว่าได้ทำต่อพระองค์เช่นกัน {PP 535.3}

## {PP 536.1}

ถ้ากฎที่พระเจ้าประทานเพื่อประโยชน์ของคนยากจนยังคงถูกนำไปปฏิบัติอย่างต่อเนื่อง โลกของเราคงแตกต่างไปจากที่เป็นอยู่อย่างมาก ทั้งในด้านศีลธรรม จิตวิญญาณ และฐานะการเงินของคนในสังคม ความเห็นแก่ตัวและการถือตนเป็นใหญ่คงไม่ปรากฏเหมือนที่เห็นอยู่ในขณะนี้ แต่ทุกคนจะใส่ใจในความทุกข์สุขของผู้อื่น และความแร้นแค้นที่เกิดขึ้นอย่างดาษดื่นในหลายประเทศก็จะไม่มี {PP 536.1}

## {PP 536.2}

ตลอดทุกยุคสมัยสืบเนื่องกันมา คนรวยทำการกดขี่คนจน ขณะที่คนจนเกลียดชังและเคลือบแคลงในคนรวย แต่หลักการของพระเจ้าสามารถป้องกันไม่ให้ความชั่วร้ายอันน่ากลัวนี้เกิดขึ้นได้ หลักการเหล่านี้แง่หนึ่งคือจะช่วยไม่ให้มีการกอบโกยทรัพย์สินและความฟุ่มเฟือยอันไร้ขอบเขต และอีกแง่หนึ่งคือจะป้องกันไม่ให้คนนับแสนนับล้านที่ไร้การศึกษาและใช้ชีวิตอย่างต่ำต้อยด้วยเงินเดือนอันน้อยนิดเพื่อสร้างความมั่งคั่งให้กับพวกมหาเศรษฐี ปัญหาที่ทำให้โลกทั้งโลกเสี่ยงต่อความวุ่นวายและการนองเลือดก็จะถูกแก้ไขได้อย่างสันติ ถ้าเพียงแต่มนุษย์นำหลักการของพระเจ้ามาใช้ {PP 536.2}
