---
chapter:
  number: 43
  title:
    th: มรณกรรมของโมเสส
    en: The Death of Moses
  url: https://legacy.egwwritings.org/?ref=en_PP.469&para=84.2163
  basedon: เฉลยธรรมบัญญัติบทที่ 31 – 34
---

## {PP 469.1}

ท่ามกลางการกระทำทั้งปวงของพระเจ้าต่อประชากรของพระองค์ซึ่งเต็มไปด้วยความรักและพระเมตตา มีหลักฐานอันชัดเจนถึงความยุติธรรมที่เด็ดขาดและไม่ลำเอียงของพระองค์ สิ่งนี้ปรากฏชัดในประวัติศาสตร์ของชาวฮีบรู ดั่งคำบรรยายถึงความรักมั่นคงของพระองค์ที่กล่าวไว้อย่างจับใจว่า “เหมือนนกอินทรีตะกุยรังของมัน และบินร่อนอยู่เหนือลูกอ่อน กางปีกออกรองรับ ประคับประคองพาลูกบินไป องค์พระผู้เป็นเจ้าผู้เดียวทรงนำเขาไป” (เฉลยธรรมบัญญัติ 32:11–12 TNCV) แต่ในขณะเดียวกันพระองค์ทรงลงโทษการล่วงละเมิดอย่างฉับพลันและรุนแรง {PP 469.1}

## {PP 469.2}

ความรักอันไร้ขอบเขตของพระเจ้าได้แสดงออกด้วยการประทานพระบุตรองค์เดียวของพระองค์เพื่อไถ่มนุษยชาติที่หลงในความบาป พระคริสต์เสด็จมายังโลกเพื่อเปิดเผยพระลักษณะของพระบิดาให้มนุษย์เห็น พระองค์ปฏิบัติต่อคนอื่นด้วยพระเมตตากรุณาและความอ่อนโยน ในขณะเดียวกันพระคริสต์ได้ตรัสว่า “จนกว่าฟ้าและดินจะล่วงไป แม้อักษรที่เล็กที่สุด หรือขีด ขีดหนึ่ง ก็จะไม่มีวันสูญไปจากธรรมบัญญัติ” (มัทธิว 5:18 THSV) พระสุรเสียงที่เชื้อเชิญด้วยความรักและความอดกลั้นให้คนบาปมาหาพระองค์เพื่อรับสันติสุขและการอภัยบาป เป็นพระสุรเสียงเดียวกันที่จะตรัสในวันพิพากษาครั้งสุดท้ายแก่คนที่ปฏิเสธพระเมตตาของพระองค์ว่า “จงไปเสียจากเรา เจ้าทั้งหลายผู้ถูกสาปแช่ง” (มัทธิว 25:41 THSV) พระคัมภีร์ทั้งเล่มบรรยายถึงพระลักษณะของพระเจ้าไม่เพียงแต่ในฐานะพระบิดาผู้อ่อนโยน แต่ในฐานะพระผู้พิพากษาผู้เที่ยงธรรมด้วย แม้ว่าพระองค์ทรงปีติยันดีที่จะแสดงพระเมตตา<!--Micah 7:18 TNCV--> และทรง “ให้อภัยความชั่วร้าย การกบฏ และบาป” แต่พระองค์ “จะไม่ทรงละเว้นโทษผู้กระทำผิด” (อพยพ 34:7 TNCV) {PP 469.2}

## {PP 469.3}

พระมหากษัตริย์ผู้ทรงครอบครองเหนือบรรดาประชาชาติทรงลั่นวาจาว่าโมเสสจะไม่ได้เป็นผู้นำชุมนุมชนอิสราเอลเข้าไปในดินแดนอันงดงามนั้น และแม้ว่าผู้รับใช้ของพระองค์จะทูลอ้อนวอนอย่างไร ก็ไม่อาจเปลี่ยนแปลงคำตัดสินนั้นได้ โมเสสรู้ว่าตัวเองจะต้องตาย ถึงกระนั้นท่านก็ไม่ได้ละทิ้งการดูแลเอาใจใส่คนอิสราเอลแม้แต่ชั่วขณะเดียว ท่านพยายามอย่างซื่อสัตย์เพื่อเตรียมประชาชนให้พร้อมที่จะเข้าไปรับมรดกที่พระเจ้าทรงสัญญาไว้นั้น แล้วพระองค์ทรงบัญชาให้โมเสสกับโยชูวาไปที่เต็นนัดพบในขณะที่เสาเมฆลอยมาอยู่เหนือประตู ณ ที่นี้ โยชูวาได้รับมอบหมายให้เป็นผู้ดูแลประชาชนอย่างเป็นทางการ หน้าที่ของโมเสสในฐานะผู้นำอิสราเอลได้สิ้นสุดลงเพียงเท่านี้ แต่ท่านก็ยังทุ่มเทกายใจเพื่อประชากรของท่านโดยไม่คิดถึงตัวเอง โมเสสได้กล่าวถ้อยคำหนุนใจในพระนามของพระเจ้าแก่โยชูวาผู้สืบทอดตำแหน่งของท่านต่อหน้าฝูงชนที่มาชุมนุมกันว่า: “จงเข้มแข็งและกล้าหาญเถิด เพราะเจ้าจะนำคนอิสราเอลเข้าไปในแผ่นดินซึ่งเราปฏิญาณแก่เขา เราจะอยู่กับเจ้า” (เฉลยธรรมบัญญัติ 32:23 THSV) จากนั้นท่านจึงหันไปพูดกับพวกผู้ใหญ่และเจ้าหน้าที่ฝ่ายปกครองประชาชน และกำชับพวกเขาให้ปฏิบัติตามพระบัญชาทั้งปวงของพระเจ้าอย่างซื่อสัตย์ตามที่ท่านได้กล่าวไว้ {PP 469.3}

## {PP 470.1}

ขณะที่ประชาชนจ้องมองชายชราที่กำลังจะจากพวกเขาไปในไม่ช้า พวกเขาซาบซึ้งใจอย่างที่ไม่เคยเป็นมาก่อนจากการที่ท่านดูแลพวกเขาเหมือนดังบิดาดูแลลูก ประชาชนตรึงตราใจกับคำปรึกษาอันชาญฉลาด และการทุ่มเททำงานอย่างไม่รู้เหน็ดเหนื่อยของท่าน บ่อยครั้งเหลือเกินที่ความบาปของประชาชนเป็นเหตุให้พวกเขาต้องรับโทษจากการพิพากษาอันยุติธรรมของพระเจ้า แต่คำอธิษฐานของโมเสสมีผลให้พระองค์ทรงเปลี่ยนพระทัยและละเว้นการลงโทษ ความโศกเศร้าของพวกเขาเพิ่มขึ้นจากความสำนึกผิด ประชาชนรู้สึกขมขื่นเมื่อระลึกได้ว่าความดื้อรั้นของพวกเขาเองยั่วยุโมเสสให้ทำบาปซึ่งจะเป็นเหตุให้ท่านต้องตาย {PP 470.1}

## {PP 470.2}

การที่พระเจ้าทรงพรากผู้นำที่คนอิสราเอลรักไปจะเป็นการเตือนสติพวกเขารุนแรงยิ่งกว่าการเตือนสติที่จะได้รับหากโมเสสยังมีชีวิตและทำหน้าที่ต่อไป พระเจ้าทรงต้องการให้พวกเขาตระหนักว่าไม่ควรทำให้ชีวิตของผู้นำคนต่อไปยากลำบากเหมือนที่เคยทำกับโมเสส พระเจ้าตรัสกับประชากรของพระองค์ผ่านพระพรที่ประทานให้ และถ้าพวกเขาไม่เห็นคุณค่าของพระพรเหล่านั้น พระองค์ก็ตรัสกับพวกเขาด้วยการถอนพระพรคืน เพื่อให้พวกเขาสำนึกในความบาปและกลับมาหาพระองค์ด้วยสิ้นสุดใจ {PP 470.2}

## {PP 470.3}

ในวันเดียวกันนั้นเองพระเจ้าทรงบัญชาแก่โมเสสว่า “จงขึ้นไป…ถึงยอดเขาเนโบ…และดูแผ่นดินคานาอันซึ่งเราให้แก่ประชาชนอิสราเอลเป็นกรรมสิทธิ์ และสิ้นชีวิตเสียบนภูเขาซึ่งเจ้าขึ้นไปนั้น และถูกรวบไปอยู่กับประชาชนของเจ้า” (เฉลยธรรมบัญญัติ 32:49–50 THSV) โมเสสเคยออกจากค่ายบ่อยครั้งเพื่อเข้าเฝ้าพระเจ้าตามที่ทรงเรียก แต่มาครั้งนี้ท่านออกไปเพื่อทำภารกิจใหม่ที่ลึกลับ คือการมอบชีวิตคืนสู่พระหัตถ์ของพระผู้สร้าง โมเสสรู้ว่าจะต้องตายคนเดียว ไม่มีญาติมิตรคนใดได้รับอนุญาติให้ปรนนิบัติท่านในชั่วโมงสุดท้ายของชีวิต เหตุการณ์ที่รออยู่เบื้องหน้านั้นช่างลึกลับและน่าหวั่นเกรง ทำให้ท่านหวาดวิตก การทดสอบที่ยากที่สุดสำหรับท่านคือการต้องจากประชากรที่ท่านรักและห่วงใย ผู้ซึ่งท่านได้ทุ่มเทชีวิตและจิตใจในการดูแลมาอย่างยาวนาน แต่ท่านได้เรียนรู้ที่จะไว้วางใจในพระเจ้า และด้วยความเชื่อที่ไม่มีข้อกังขา ท่านจึงมอบชีวิตของตนเองและประชากรของท่านไว้ในความรักและพระเมตตาของพระองค์ {PP 470.3}

## {PP 471.1}

โมเสสยืนต่อหน้าชุมนุมชนเป็นครั้งสุดท้าย พระวิญญาณของพระเจ้าทรงสถิตกับท่านอีกครั้ง ท่านได้กล่าวคำอวยพรแต่ละเผ่าด้วยถ้อยคำที่ซาบซึ้งกินใจ แล้วจึงปิดท้ายด้วยคำอวยพรแก่ประชาชนทั้งปวงว่า {PP 471.1}

## {PP 471.2}

> “ไม่มีผู้ใดเสมอเหมือนพระเจ้าแห่งเยชูรุน
>
> ผู้ประทับอยู่บนฟ้าสวรรค์เพื่อช่วยท่าน
>
> ผู้ประทับเหนือเมฆด้วยพระบารมีของพระองค์
>
> พระเจ้าองค์นิรันดร์เป็นที่ลี้ภัยของท่าน
>
> และเบื้องล่างคืออ้อมแขนอันนิรันดร์
>
> พระองค์จะทรงขับไล่เหล่าศัตรูออกไปให้พ้นหน้าท่าน
>
> ตรัสว่า ‘จงทำลายพวกเขาเสีย!’
>
> ฉะนั้นอิสราเอลจะอาศัยอยู่โดยสวัสดิภาพ
>
> ธารน้ำพุของยาโคบมั่นคง
>
> ในดินแดนแห่งข้าวและเหล้าองุ่นใหม่
>
> ที่ซึ่งฟ้าสวรรค์หยาดรินน้ำค้างลงมา
>
> อิสราเอลเอ๋ย! พระพรนี้มีแก่ท่าน
>
> ใครเล่าเสมอเหมือนท่าน
>
> ชนชาติซึ่งองค์พระผู้เป็นเจ้าทรงช่วยให้รอด
>
> พระองค์ทรงเป็นโล่และเป็นผู้ช่วยท่าน”
> > > > (เฉลยธรรมบัญญัติ 33:26–29 THSV) {PP 471.2}

## {PP 471.3}

โมเสสหันไปจากชุมนุมชนแล้วเดินขึ้นภูเขาตามลำพังอย่างเงียบๆ ท่านขึ้นไปยัง “ภูเขาเนโบถึงยอดปิสกาห์” (เฉลยธรรมบัญญัติ 34:1 THSV) ท่านยืนอยู่บนยอดเขาอันเปล่าเปลี่ยว และมองดูทิวทัศน์ที่แผ่กว้างออกไปเบื้องหน้าด้วยสายตาที่ไม่พร่ามัว ไกลออกไปทางทิศตะวันตกคือผืนน้ำสีครามของทะเลเมดิเตอร์เรเนียน ทางทิศเหนือคือภูเขาเฮอร์โมนตั้งตระหง่านเด่นเทียมฟ้า ทางทิศตะวันออกคือที่ราบสูงแห่งโมอับและเลยออกไปคือแผ่นดินบาชานอันเป็นสถานที่ที่อิสราเอลได้รับชัยชนะ ส่วนทางทิศใต้คือผืนทะเลทรายที่พวกเขาเร่ร่อนมาอย่างยาวนาน {PP 471.3}

## {PP 471.4}

โมเสสยืนอยู่โดดเดี่ยวและทบทวนชีวิตที่ผกผันและความยากลำบากตั้งแต่ท่านละทิ้งเกียรติยศในราชสำนักและโอกาสที่จะได้ครองราชย์ในอียิปต์เพื่อมาร่วมชะตากรรมกับประชากรที่พระเจ้าทรงเลือกสรร ท่านหวนคิดถึงช่วงเวลาอันยาวนานในถิ่นทุรกันดารที่เลี้ยงฝูงแกะของเยโธร การปรากฏตัวของทูตองค์นั้นในพุ่มไม้ที่มีไฟลุกโชน<!--อพยพ 3:1 TNCV-->และการที่พระเจ้าทรงเรียกท่านให้ไปปลดปล่อยชนชาติอิสราเอล ท่านระลึกถึงการมหิทธิฤทธิ์ต่างๆ ที่พระองค์ทรงกระทำเพื่อประชากรที่พระองค์ทรงเลือกไว้ และพระเมตตาที่อดกลั้นไว้ตลอดหลายปีที่พวกเขาพเนจรอยู่ด้วยจิตใจที่กระด้างกระเดื่อง ถึงแม้พระเจ้าทรงช่วยเหลือประชาชนมากมายเพียงไร และถึงแม้โมเสสเองได้อธิษฐานวิงวอนและสู้ทนทำงานเพื่อพวกเขาเพียงไร แต่ท่ามกลางมหาชนที่ออกจากอียิปต์มีเพียงผู้ใหญ่ 2 คนเท่านั้นที่มีความสัตย์ซื่อพอที่จะเข้าสู่ดินแดนแห่งพระสัญญาได้ ขณะที่โมเสสทบทวนผลงานที่ทำมาทั้งชีวิต ดูเหมือนว่าการเสียสละและการถูกทดสอบของท่านแทบจะไร้ประโยชน์ {PP 471.4}

## {PP 472.1}

ถึงกระนั้นท่านไม่รู้สึกเสียใจกับการแบกภาระต่างๆ ที่ผ่านมา เพราะรู้ว่าพระเจ้าทรงมอบหมายภารกิจนั้นให้แก่ท่าน ครั้งแรกเมื่อพระเจ้าทรงเรียกท่านให้เป็นผู้นำอิสราเอลออกจากการเป็นทาสท่านรู้สึกหวาดหวั่นต่อความรอบผิดชอบนั้น แต่เมื่อท่านเริ่มภารกิจแล้ว ท่านก็ไม่เคยละทิ้งความรับผิดชอบ แม้กระทั่งครั้งที่พระเจ้าเสนอที่จะทำลายคนอิสราเอลให้ท่านพ้นความรับผิดชอบ โมเสสก็ไม่ยอม แม้ว่าที่ผ่านมาจะมีความยากลำบากมากก็ตาม แต่มีเครื่องหมายพิเศษบ่งบอกว่าท่านได้รับความโปรดปรานจากพระเจ้า ท่านได้รับประสบการณ์อันล้ำค่าในระหว่างการพเนจรอยู่ในถิ่นทุรกันดารจากการได้เห็นฤทธานุภาพและพระสิริของพระเจ้า และจากการสามัคคีธรรมในความรักของพระองค์ เมื่อทบทวนสิ่งเหล่านี้แล้วโมเสสรู้สึกว่าตนได้ตัดสินใจอย่างชาญฉลาดที่ “เลือกการร่วมทุกข์กับประชากรของพระเจ้าแทนการเริงสำราญชั่วคราวในบาป” (ฮีบรู 11:25 THSV) {PP 472.1}

## {PP 472.2}

ขณะที่ย้อนนึกถึงประสบการณ์การเป็นผู้นำประชากรของพระเจ้า มีความผิดผลาดครั้งเดียวที่สร้างรอยด่างพร้อยให้กับประวัติของท่าน ถ้าสามารถลบล้างการฝ่าฝืนพระบัญชาในครั้งนั้นได้ ท่านคงไม่รู้สึกกลัวที่จะเผชิญกับความตาย พระเจ้าทรงยืนยันกับท่านว่า การกลับใจเชื่อในพระผู้ไถ่บาปที่ทรงสัญญาไว้เท่านั้นที่พระองค์ทรงต้องการ โมเสสจึงสารภาพความบาปอีกครั้งหนึ่งและวิงวอนทูลขอให้พระองค์ทรงให้อภัยท่านผ่านพระนามของพระเยซู {PP 472.2}

## {PP 472.3}

และแล้ว ทัศนียภาพอันกว้างไกลของดินแดนแห่งพระสัญญาได้ปรากฏแก่สายตาของโมเสส ทุกส่วนของดินแดนนั้นปรากฏแผ่กว้างอยู่เบื้องหน้าท่าน ไม่มีความพร่ามัวในระยะไกล แต่ทุกรายละเอียดชัดเจน โดดเด่น และงดงามต่อสายตาที่เปี่ยมสุขของท่าน ท่านไม่ได้เห็นภาพของแผ่นดินคานาอันอย่างที่เป็นอยู่ในขณะนั้น แต่เห็นนิมิตของแผ่นดินหลังจากที่ได้รับพระพรจากพระเจ้าภายใต้การปกครองของคนอิสราเอล เหมือนกำลังมองดูอุทยานสวนเอเดนแห่งที่สอง ภูเขาสูงตระหง่านมีต้นสนสีดาร์แห่งเลบานอนเป็นอาภรณ์ เนินเขาสีเทาปกคลุมด้วยต้นมะกอกและหอมกรุ่นด้วยกลิ่นผลองุ่นสุก ทุ่งหญ้าอันเวิงว้างกว้างใหญ่เขียวขจีปะปนด้วยดอกไม้หลากสีและพืชผลที่ดกดื่น มีต้นปาล์มขึ้นเป็นหย่อมๆ ไร่ข้าวสาลีและข้าวบาร์เลย์โบกสะบัดตามแรงลม แสงอาทิตย์สาดส่องต้องหุบเขา หมู่นกน้อยส่งเสียงร้องขับขานประสานกับเสียงน้ำในลำธารที่ไหลริน มีหัวเมืองที่งดงามและเรือกสวนไร่นาอันน่าชม สลับกับทะเลสาบที่เต็มด้วย “ความอุดมสมบูรณ์แห่งท้องทะเล” (เฉลยธรรมบัญญัติ 33:19 TNCV) ฝูงแพะแกะเล็มหญ้าอยู่ตามเนินเขา แม้แต่ตามซอกหินก็ยังมีผึ้งป่าซุกซ่อนน้ำหวานอันล้ำค่าอยู่ในนั้น นี่คือดินแดนอันงดงามที่โมเสสได้รับการดลใจจากพระวิญญาณของพระเจ้าให้พรรณนาไว้แก่ชนชาติอิสราเอล โดยมีใจความว่า “แผ่นดินของเจ้าได้รับพระพรจากพระเจ้า…ได้รับของประเสริฐที่สุดจากฟ้าสวรรค์ ทั้งน้ำค้าง และจากบาดาลซึ่งหมอบอยู่ข้างล่าง…ได้รับผลประเสริฐที่สุดของดวงอาทิตย์…พร้อมกับผลอย่างงามที่สุดจากภูเขาดึกดำบรรพ์…และผลประเสริฐที่สุดของพิภพและสิ่งที่อยู่ในนั้น” (เฉลยธรรมบัญญัติ 33:13–16 TH1971) {PP 472.3}

## {PP 475.1}

โมเสสเห็นนิมิตประชากรที่พระเจ้าทรงเลือกสรรตั้งถิ่นฐานในแผ่นดินคานาอัน โดยแต่ละเผ่าครอบครองพื้นที่ส่วนของตน ท่านเห็นภาพเหตุการณ์ที่จะเกิดขึ้นภายหลังจากการเข้าสู่แผ่นแดนแห่งพระสัญญา โศกนาฏกรรมอันเนิ่นนานแห่งการพลัดหลงจากความเชื่อและบทลงโทษที่ตามมาปรากฏแจ่มชัดต่อสายตาของท่าน ท่านเห็นพวกเขาต้องกระจัดกระจายไปอยู่ท่ามกลางชนต่างชาติที่ไม่นับถือพระเจ้าเพราะความผิดบาปของพวกเขา ความรุ่งโรจน์ของอิสราเอลมลายสิ้น นครอันงดงามของพวกเขาพังทลายเป็นซากปรักหักพัง และประชากรตกเป็นเชลยในดินแดนที่พวกเขาไม่รู้จัก ท่านเห็นตอนที่พวกเขากลับมาสู่ดินแดนแห่งบรรพบุรุษและสุดท้ายก็ตกอยู่ภายใต้การครอบครองของอาณาจักรโรม {PP 475.1}

## {PP 475.2}

พระเจ้าทรงอนุญาตให้โมเสสมองผ่านห้วงเวลาไปยังการเสด็จมาครั้งแรกของพระผู้ช่วยให้รอดของเรา ท่านเห็นการประสูติของพระเยซูที่หมู่บ้านเบธเลเฮม และได้ยินเสียงหมู่ทูตสวรรค์ป่าวร้องสรรเสริญพระเจ้าด้วยความยินดี และประกาศสันติสุขแก่มนุษย์ทั้งปวง ท่านเห็นดวงดาวในท้องฟ้านำทางพวกโหราจารย์จากทิศตะวันออกมาหาพระเยซู ความสว่างหลั่งไหลเข้ามาในใจขณะที่ท่านระลึกถึงคำพยากรณ์ที่กล่าวว่า “ดาวดวงหนึ่งจะออกมาจากยาโคบ และคทาอันหนึ่งจะมาจากอิสราเอล” (กันดารวิถี 24:17 THSV) ท่านเห็นชีวิตอันต่ำต้อยของพระคริสต์ในเมืองนาซาเร็ธ เห็นพระราชกิจแห่งความรัก ความเมตตาสงสาร และการเยียวยารักษาของพระองค์ รวมทั้งการที่พระองค์ทรงถูกปฏิเสธโดยชนชาติที่หยิ่งผยองและไม่เชื่อ ท่านรู้สึกแปลกใจที่ได้ยินพวกเขาอวดอ้างและยกย่องพระบัญญัติของพระเจ้า ในขณะที่ดูหมิ่นและปฏิเสธพระองค์ผู้ประทานพระบัญญัตินั้น ท่านเห็นพระเยซูบนภูเขามะกอกเทศ พระองค์กันแสงขณะทรงอำลาพระนครอันเป็นที่รักของพระองค์ โมเสสได้เห็นประชากรที่เคยได้รับพระพรจากสวรรค์อย่างล้นเหลือถูกปฏิเสธเป็นครั้งสุดท้าย คือประชากรที่ท่านได้ทำงานอย่างเหน็ดเหนื่อย อธิษฐาน และเสียสละเพื่อพวกเขา เป็นชนชาติที่ท่านเคยยินยอมให้พระเจ้าลบชื่อของท่านออกจากหนังสือแห่งชีวิตเพื่อเห็นแก่พวกเขา ในขณะที่ท่านฟังถ้อยคำที่น่าหวาดกลัวว่า “ดูเถิด นิเวศของเจ้าถูกทิ้งร้าง” (มัทธิว 23:38 TNCV) หัวใจของท่านก็เต็มไปด้วยความปวดร้าว และน้ำตาอันขมขื่นก็ไหลพรากด้วยความเห็นใจต่อความเศร้าโศกของพระบุตรของพระเจ้า {PP 475.2}

## {PP 475.3}

ในนิมิตนั้นโมเสสติดตามพระเยซูเข้าไปในสวนเกทเสมนี และมองดูความทุกข์ทรมานของพระองค์ เห็นพระองค์ถูกทรยศ เห็นคนเยาะเย้ย โบยตีและตรึงพระองค์ที่ไม้กางเขน โมเสสเห็นว่าที่ท่านยกชูงูขึ้นในถิ่นทุรกันดารฉันใด บุตรมนุษย์จะต้องถูกยกชูขึ้นให้สูงเด่นฉันนั้น “เพื่อทุกคนที่วางใจในพระองค์จะได้ชีวิตนิรันดร์” (ยอห์น 3:15 THSV) โมเสสรู้สึกเศร้าโศกเสียใจ โกรธแค้น และหวาดกลัวเมื่อได้เห็นความหน้าซื่อใจคดและความจงเกลียดจงชังของซาตานที่ชนชาติยิวแสดงออกต่อพระผู้ไถ่ของพวกเขา คือทูตผู้ทรงมหิทธิฤทธิ์องค์นั้นที่ได้นำทางบรรพบุรุษของพวกเขามา โมเสสได้ยินพระสุรเสียงของพระคริสต์เมื่อพระองค์ทรงร้องด้วยความทุกข์ระทมว่า “พระเจ้าของข้าพระองค์ พระเจ้าของข้าพระองค์ ไฉนทรงทอดทิ้งข้าพระองค์เสีย” (มาระโก 15:34 TH1971) ท่านเห็นพระศพของพระองค์ถูกวางไว้ในอุมงค์ใหม่ของโยเซฟ ดู เหมือนความสิ้นหวังอันมืดทึบได้ห่อหุ้มโลกไว้ แต่เมื่อท่านมองอีกครั้ง ท่านเห็นพระองค์เสด็จออกมาดั่งผู้พิชิต และเสด็จขึ้นสวรรค์โดยมีเหล่าทูตสวรรค์ที่เทิดทูนพระองค์คอยอารักขา พร้อมทั้งทรงนำเชลยกลุ่มใหญ่ตามเสด็จไปด้วย โมเสสเห็นประตูวิมานเปิดต้อนรับพระองค์ และชาวสวรรค์ทั้งปวงร่วมกันร้องเพลงแห่งชัยชนะต้อนรับผู้บัญชาของพวกเขากลับมา พระเจ้าทรงเปิดเผยให้โมเสสรู้ว่าท่านจะเป็นหนึ่งในจำนวนผู้ที่ปรนนิบัติพระองค์และเปิดประตูนิรันดร์ให้พระองค์เสด็จเข้าไป ขนะที่ท่านมองภาพเหล่านั้นใบหน้าของท่านเปล่งปลั่งด้วยแสงรัศมี ความทุกข์ทั้งหลายและการเสียสละต่างๆ ในชีวิตที่ผ่านมาช่างดูเล็กน้อยเมื่อเทียบกับความทุกข์และการเสียสละของพระคริสต์ และดูเบาบางเมื่อเปรียบกับ “ศักดิ์ศรีนิรันดร์ซึ่งเหนือกว่าสิ่งเหล่านั้นทั้งหมดมากมายนัก” (2 โครินธ์ 4:17 TNCV) ท่านชื่นชมยินดีที่พระเจ้าโปรดให้ท่านมีส่วนในความทุกข์ของพระคริสต์แม้ว่าจะเป็นเพียงส่วนที่น้อยนิดก็ตาม {PP 475.3}

## {PP 476.1}

โมเสสเห็นเหล่าสาวกของพระเยซูออกไปประกาศข่าวประเสริฐแก่ชาวโลก ท่านเห็นว่าแม้ประชาชนอิสราเอล “ตามเนื้อหนัง” จะไม่สามารถบรรลุจุดหมายอันสูงส่งตามพระประสงค์ของการทรงเรียกของพระเจ้าได้ และเนื่องจากชาวยิวขาดความเชื่อ พวกเขาจึงล้มเหลวที่จะเป็นความสว่างของโลก ถึงแม้พวกเขาจะดูหมิ่นพระเมตตาของพระเจ้าและสูญเสียพระพรในฐานะประชากรที่ทรงเลือกสรร แต่พระเจ้ามิได้ทอดทิ้งเชื้อสายของอับราฮัม พระประสงค์อันรุ่งโรจน์ที่พระองค์ทรงตั้งพระทัยให้ชนชาติอิสราเอลเป็นผู้กระทำนั้นจะต้องสำเร็จเป็นจริง ทุกคนที่เข้ามาเป็นบุตรของพระเจ้าโดยความเชื่อในพระเยซูคริสต์จะถูกนับเป็นพงศ์พันธุ์ของอับราฮัม และจะเป็นผู้สืบทอดพระสัญญาในพันธสัญญา พวกเขาได้รับการทรงเรียกเหมือนอับราฮัมให้ปกป้องและประกาศธรรมบัญญัติของพระเจ้าและข่าวประเสริฐแห่งพระบุตรของพระองค์ให้แก่ชาวโลก โมเสสเห็นสาวกของพระเยซูส่องแสงแห่งข่าวประเสริฐไปยัง “ประชาชนผู้นั่งในความมืด” (มัทธิว 4:16 THSV) และเห็นผู้คนนับหมื่นนับแสนจากดินแดนของคนต่างชาติพากันหลั่งไหลมายังความสุกใสแห่งรุ่งอรุณของข่าวประเสริฐ<!--อิสยาห์ 60:3 THSV--> ขณะที่มองดูภาพเหล่านี้ท่านชื่นชมยินดีต่อความเจริญเติบโตและความรุ่งเรืองของคนอิสราเอล {PP 476.1}

## {PP 476.2}

ทันใดนั้น อีกภาพหนึ่งก็ปรากฏขึ้นต่อสายตาของโมเสส พระเจ้าทรงสำแดงให้ท่านเห็นการที่ซาตานชักจูงชาวยิวให้ปฏิเสธพระคริสต์ ในขณะที่อ้างว่านับถือพระบัญญัติของพระบิดาของพระองค์ บัดนี้ท่านเห็นคนที่นับถือศาสนาคริสต์ทั่วโลกอยู่ภายใต้การหลอกลวงที่คล้ายๆ กัน เพราะพวกเขาอ้างว่ารับเอาพระคริสต์ แต่ในขณะเดียวกันก็ปฏิเสธพระบัญญัติของพระเจ้า เหตุการณ์ก่อนหน้าในนิมิตนี้ท่านได้ยินพวกปุโรหิตและผู้ใหญ่ชาวยิวร้องตะโกนอย่างคลุ้มคลั่งว่า “เอามันไป เอามันไป เอาไปตรึงที่กางเขน” (ยอห์น 19:15 THSV) มาถึงฉากนี้ท่านได้ยินคนที่มีชื่อว่าเป็นอาจารย์สอนศาสนาคริสต์ร้องว่า ‘จงเอาพระบัญญัติออกไป’ ท่านเห็นวันสะบาโตถูกเหยียบย่ำ และมีการตั้งวันอื่นขึ้นมาแทนซึ่งไม่ใช่วันสะบาโตที่แท้จริง โมเสสรู้สึกตกตะลึงและสะท้อนใจอีกครั้ง เป็นไปได้อย่างไรที่ผู้เชื่อในพระคริสต์จะปฏิเสธพระบัญญัติที่พระองค์ทรงเป็นผู้ตรัสบนภูเขาศักดิ์สิทธิ์นั้นด้วยพระสุรเสียงของพระองค์เอง เป็นไปได้อย่างไรที่ผู้ยำเกรงพระเจ้าจะละทิ้งพระบัญญัติของพระองค์อันเป็นรากฐานการปกครองของพระองค์ในสวรรค์และบนแผ่นดินโลก โมเสสรู้สึกยินดีที่เห็นว่ายังมีผู้ซื่อสัตย์กลุ่มเล็กๆ ที่ให้เกียรติพระบัญญัติของพระเจ้า ท่านเห็นการต่อสู้ดิ้นรนครั้งสุดท้ายของอำนาจทั้งหลายฝ่ายโลกเพื่อทำลายคนที่รักษาพระบัญญัติของพระองค์ ท่านมองไปยังอนาคตในเวลาที่พระเจ้าจะทรงลุกขึ้นเพื่อลงโทษชาวโลกเพราะความผิดบาปของพวกเขา ส่วนผู้ที่ยำเกรงพระนามของพระองค์จะได้รับการคุ้มครองและถูกซ่อนไว้ในวันแห่งพระพิโรธของพระองค์ ท่านได้ยินพระสุรเสียงของพระเจ้าตรัสจากที่ประทับอันบริสุทธิ์ ประกาศพันธสัญญาแห่งสันติสุขแก่ผู้ที่รักษาพระบัญญัติของพระองค์ ในขณะที่ฟ้าสวรรค์และแผ่นดินโลกสั่นสะเทือน ท่านเห็นภาพการเสด็จมาครั้งที่สองของพระคริสต์พร้อมด้วยรัศมีภาพ เหล่าผู้ชอบธรรมที่ล่วงลับไปแล้วฟื้นคืนชีพสู่ชีวิตอมตะ ส่วนวิสุทธิชนที่ยังมีชีวิตอยู่ก็ได้รับการเปลี่ยนแปลงโดยไม่ต้องผ่านความตาย จากนั้นทั้งหมดได้ขึ้นไปยังนครบริสุทธิ์ของพระเจ้าด้วยเสียงเพลงแห่งความชื่นบาน {PP 476.2}

## {PP 477.1}

ยังมีอีกฉากหนึ่งปรากฏแก่สายตาของโมเสส ท่านเห็นแผ่นดินโลกใหม่ปราศจากร่องรอยของการถูกสาปแช่ง สวยสดงดงามกว่าดินแดนแห่งพระสัญญาที่ท่านเพิ่งได้เห็น ที่นั่นไม่มีความบาป และความตายเข้าไปไม่ได้ ณ ที่นั้น ชนชาติทั้งหลายที่ได้รับความรอดจะพบที่พำนักนิรันดร์ของตน โมเสสมองภาพนั้นด้วยความปลื้มปิติเกินบรรยาย เป็นภาพแห่งการช่วยให้รอดที่ยิ่งใหญ่กว่าความหวังอันสูงสุดที่ท่านเคยวาดฝันไว้ การพเนจรในโลกได้ผ่านพ้นไปตลอดกาล ในที่สุดอิสราเอลของพระเจ้าจึงเข้าไปในแผ่นดินอันดีงามนั้น {PP 477.1}

## {PP 477.2}

แล้วภาพนิมิตก็จางหายไป โมเสสมองเห็นแผ่นดินคานาอันที่ทอดยาวสุดลูกหูลูกตาอีกครั้ง จากนั้น ท่านก็ล้มตัวลงนอนพักเหมือนนักรบผู้เหน็ดเหนื่อย “โมเสสผู้รับใช้ขององค์พระผู้เป็นเจ้าก็สิ้นชีวิตลงที่นั่นในโมอับตามที่องค์พระผู้เป็นเจ้าตรัสไว้ พระองค์ทรงฝังเขาไว้ในหุบเขาตรงข้ามเบธเปโอร์ในโมอับ แต่ไม่มีผู้ใดทราบตำแหน่งที่แน่นอน” (เฉลยธรรมบัญญัติ 34:5–6 THSV) หลายคนที่ไม่ยอมเชื่อฟังคำแนะนำของโมเสสขณะที่ท่านยังมีชีวิตอยู่ คงเสี่ยงที่จะกราบไหว้บูชาสถานที่ฝังศพของท่านหากรู้ว่าอยู่ที่ไหน เพราะเหตุนี้พระเจ้าจึงทรงปิดบังไม่ให้มนุษย์รู้ แต่ทูตสวรรค์ของพระเจ้าได้ฝังศพผู้รับใช้ที่ซื่อสัตย์ของพระองค์และเฝ้าดูแลหลุมฝังศพอันเปล่าเปลี่ยวนั้น {PP 477.2}

## {PP 478.1}

“ตั้งแต่วันนั้นมาก็ไม่มีผู้เผยพระวจนะคนใดเกิดขึ้นในอิสราเอลเสมอโมเสส ผู้ซึ่งพระเจ้าทรงรู้จักหน้าต่อหน้า ไม่มีผู้ใดเสมอเหมือนท่านในเรื่องหมายสำคัญและการอัศจรรย์ซึ่งพระเจ้าทรงใช้ท่านให้กระทำ…และในเรื่องอำนาจยิ่งใหญ่ และกิจการอันน่าเกรงกลัวและใหญ่โตซึ่งโมเสสกระทำในสายตาของคนอิสราเอลทั้งปวง” (เฉลยธรรมบัญญัติ 34:10–12 TH1971) {PP 478.1}

## {PP 478.2}

หากชีวิตของโมเสสไม่ด่างพร้อยด้วยความผิดบาปเพียงครั้งเดียวนั้นจากการที่ท่านไม่ได้ถวายพระเกียรติแด่พระเจ้าในการนำน้ำออกมาจากศิลาที่คาเดช ท่านคงได้เข้าสู่แผ่นดินแห่งพระสัญญา และคงถูกรับไปยังสวรรค์ทั้งเป็นโดยไม่ต้องผ่านความตาย แต่กระนั้นท่านไม่ต้องรออยู่ในหลุมฝังศพนานนัก พระคริสต์เสด็จมาจากสวรรค์ด้วยพระองค์เองพร้อมกับหมู่ทูตสวรรค์ที่ฝังศพของโมเสสเพื่อเรียกวิสุทธิชนท่านนี้ให้ฟื้นคืนชีพจากการนอนหลับในความตาย ซาตานเปรมปรีดิ์อย่างยิ่งที่สามารถยุให้โมเสสทำบาปต่อพระเจ้าได้ จนต้องถูกความตายครอบงำ จอมปรปักษ์อ้างว่ามันมีสิทธิ์เหนือคนตายเพราะคำพิพากษาของพระเจ้าที่ตรัสว่า “เจ้าเป็นผงคลีดิน และจะต้องกลับเป็นผงคลีดินดังเดิม” (ปฐมกาล 3:19 TH1971) ก่อนหน้านี้ไม่เคยมีใครฝืนอำนาจแห่งความตายได้ ซาตานจึงอ้างว่าคนตายทุกคนเป็นเชลยของมัน และจะไม่มีวันได้รับการปลดปล่อยจากที่คุมขังอันมืดดำนั้นไปตลอดกาล {PP 478.2}

## {PP 478.3}

พระคริสต์กำลังจะประทานชีวิตแก่คนตายเป็นครั้งแรก พระองค์ผู้ทรงเป็นเจ้าชีวิตเสด็จมาใกล้หลุมฝังศพของโมเสสพร้อมด้วยหมู่ทูตสวรรค์ผู้สว่างเรืองรอง ซาตานตกตะลึงเพราะกลัวจะสูญเสียอำนาจ มันยืนอยู่พร้อมเหล่าทูตบริวารของมันเพื่อคัดค้านการบุกรุกอาณาเขตที่มันอ้างเป็นเจ้าของ มันคุยโตว่าผู้รับใช้ของพระเจ้าตกเป็นเชลยของมัน และประกาศว่าแม้แต่โมเสสก็ไม่อาจรักษาพระบัญญัติของพระเจ้า แต่ได้ฉกฉวยพระสิริที่ควรเป็นของพระเยโฮวาห์มาเป็นของตน ซึ่งเป็นความบาปเดียวกันที่เป็นเหตุให้ซาตานถูกขับไล่ออกจากสวรรค์ และด้วยการละเมิดนี้ โมเสสจึงตกอยู่ภายใต้อำนาจของมัน จอมกบฏย้ำข้อกล่าวหาเดิมที่เคยใช้ต่อต้านการปกครองของพระเจ้า ทั้งต่อว่าพระองค์อีกครั้งว่าพระองค์ไม่ทรงให้ความยุติธรรมในเรื่องของมัน {PP 478.3}

## {PP 478.4}

พระคริสต์ไม่ทรงลดพระองค์ลงเพื่อโต้แย้งกับซาตาน พระองค์ทรงสามารถชี้ให้มันเห็นถึงผลอันเลวร้ายที่เกิดขึ้นในสวรรค์เพราะการหลอกลวงของมัน จนชาวสวรรค์จำนวนมากต้องพินาศ พระองค์ทรงสามารถชี้ไปยังคำมุสาที่มันกล่าวไว้ในสวนเอเดนที่นำไปสู่ความบาปของอาดัมและเป็นเหตุให้มนุษยชาติต้องเผชิญกับความตาย พระองค์ทรงสามารถเตือนความทรงจำให้ซาตานระลึกถึงการที่มันล่อลวงคนอิสราเอลให้พร่ำบ่นและมีท่าทีหัวดื้อหัวรั้นจนผู้นำที่แสนจะอดกลั้นกลับหมดความอดทน และในขณะที่โมเสสไม่ทันตั้งตัวมันได้ยุให้ท่านทำบาปอันเป็นเหตุให้ท่านตกอยู่ภายใต้อำนาจแห่งความตาย ถึงอย่างนั้นก็ตามพระคริสต์ทรงมอบทุกสิ่งไว้ในพระหัตถ์ของพระบิดา และตรัสว่า “ให้องค์พระผู้เป็นเจ้าทรงขนาบเจ้าเถิด” (ยูดา 9 TH1971) พระผู้ช่วยให้รอดไม่ทรงโต้เถียงกับซาตาน แต่ทรงเริ่มพระราชกิจในการทำลายอำนาจของศัตรูผู้อัปยศด้วยการทรงชุบชีวิตผู้ที่ล่วงลับให้เป็นขึ้นจากความตาย นี่คือหลักฐานที่ซาตานไม่อาจโต้แย้งได้ว่าพระบุตรของพระเจ้าทรงมีอำนาจเหนือทุกสิ่ง การฟื้นจากความตายจึงเป็นสิ่งที่แน่นอนตลอดกาล มีการช่วงชิงเชลยจากซาตาน คนชอบธรรมที่ล่วงลับจะกลับมามีชีวิตอีกครั้ง {PP 478.4}

## {PP 479.1}

ความบาปเป็นเหตุให้โมเสสตกอยู่ใต้อำนาจของซาตาน เมื่อพิจารณาตามคุณความดีของท่าน ก็สมควรแล้วที่ท่านต้องตกเป็นเชลยของความตาย แต่พระเจ้าทรงชุบโมเสสให้ฟื้นสู่ชีวิตนิรันดร์ สิทธิของท่านที่จะมีชีวิตอีกครั้งอยู่ในพระนามของพระผู้ไถ่ โมเสสฟื้นจากหลุมฝังศพด้วยสง่าราศี และขึ้นไปยังนครของพระเจ้าพร้อมด้วยพระองค์ผู้ทรงกอบกู้ท่าน {PP 479.1}

## {PP 479.2}

ความยุติธรรมและความรักของพระเจ้าไม่เคยปรากฏชัดเจนไปกว่าวิธีที่พระองค์ทรงปฏิบัติต่อโมเสส จนกระทั่งได้สำแดงให้เห็นในการเสียสละของพระคริสต์ พระเจ้าทรงยับยั้งโมเสสไม่ให้เข้าสู่แผ่นดินคานาอัน เพื่อสอนบทเรียนที่ไม่ควรลืมเลือนว่า พระองค์ทรงต้องการให้มนุษย์เชื่อฟังอย่างถี่ถ้วน และมนุษย์ควรระวังไม่ยึดเอาสง่าราศีที่เป็นของพระผู้สร้างมาเป็นของตน พระเจ้าไม่ทรงสามารถให้โมเสสร่วมรับมรดกกับคนอิสราเอลตามที่ท่านทูลขอ แต่พระองค์ไม่ทรงลืมหรือทอดทิ้งผู้รับใช้ของพระองค์ พระเจ้าแห่งสวรรค์เข้าพระทัยความทุกข์ของโมเสส และทรงรับรู้ทุกการกระทำที่ท่านรับใช้อย่างซื่อสัตย์ตลอดหลายปีแห่งการดิ้นรนและความยากลำบาก ณ ยอดเขาปิสกาห์พระองค์ทรงเรียกโมเสสให้รับมรดกที่สุกใสเรืองรองยิ่งกว่าแผ่นดินคานาอัน {PP 479.2}

## {PP 479.3}

พอถึงคราวที่พระเยซูทรงจำแลงพระกายบนภูเขา โมเสสก็อยู่ที่นั่นกับเอลียาห์ผู้ขึ้นสวรรค์ไปโดยไม่ต้องผ่านความตาย พระบิดาทรงใช้ท่านทั้งสองเพื่อนำแสงสว่างและรัศมีไปยังพระบุตร ด้วยเหตนี้คำอธิษฐานที่โมเสสทูลขอก่อนหน้านั้นเป็นเวลาหลายศตวรรษจึงสำเร็จในที่สุด ท่านได้ยืนอยู่บน “ภูเขางดงาม” (เฉลยธรรมบัญญัติ 3:25 TH1940) ภายในดินแดนกรรมสิทธิ์แห่งชนชาติของท่าน และเป็นพยานให้แก่พระเยซู ซึ่งพระองค์ทรงเป็นศูนย์รวมแห่งพระสัญญาทั้งปวงที่พระเจ้าตรัสไว้แก่คนอิสราเอล นี่คือฉากสุดท้ายที่มนุษย์ในโลกได้เห็นถึงประวัติของชายผู้ซึ่งได้รับเกียรติอย่างสูงส่งจากสวรรค์ {PP 479.3}

## {PP 480.1}

โมเสสเป็นสัญลักษณ์ที่เล็งถึงพระคริสต์ ท่านได้กล่าวแก่คนอิสราเอลว่า “พระเยโฮวาห์พระเจ้าของท่านจะโปรด ให้ผู้เผยพระวจนะอย่างข้าพเจ้านี้เกิดขึ้นในหมู่พวกท่านจากพี่น้องของท่าน ท่านทั้งหลายจงเชื่อฟังเขา” (เฉลยธรรมบัญญัติ 18:15 TH1971) พระเจ้าทรงเห็นควรที่จะตีสอนโมเสสผ่านความทุกข์ยากลำบากและความขัดสนเพื่อให้ท่านพร้อมที่จะนำมวลชนชาวอิสราเอลไปยังแผ่นดินคานาอัน ส่วนอิสราเอลของพระเจ้าที่กำลังมุ่งหน้าสู่คานาอันเบี้องบนมีพระคริสต์เป็นผู้นำ พระองค์ไม่ต้องรับการสั่งสอนจากมนุษย์เพื่อจะพร้อมสำหรับภารกิจนี้ ถึงกระนั้นพระองค์ยัง “สมบูรณ์โดยความทุกข์ทรมานต่างๆ” “เพราะพระองค์เองได้ทรงทนทุกข์และถูกทดลอง พระองค์จึงทรงสามารถช่วยผู้ที่ถูกทดลองได้” (ฮีบรู 2:10, 18 THSV) ไม่มีความอ่อนแอหรือความบกพร่องของมนุษย์ปรากฏอยู่ในชีวิตพระผู้ไถ่ของเรา ถึงกระนั้นพระองค์สิ้นพระชนม์เพื่อเบิกทางให้เราสามารถเข้าไปในแผ่นดินแห่งพระสัญญาได้ {PP 480.1}

## {PP 480.2}

“ฝ่ายโมเสสนั้นสัตย์ซื่อในพรรคพวกของพระองค์ทั้งสิ้นก็อย่างคนรับใช้ เพื่อจะได้เป็นพยานถึงเหตุการณ์เหล่านั้นซึ่งจะกล่าวต่อภายหลัง แต่พระคริสต์นั้นในฐานะพระบุตร ทรงอำนาจเหนือครอบครัวของพระองค์ และเราทั้งหลายเป็นครอบครัวนั้นแหละ หากเราจะยึดความมั่นใจและความชื่นชมยินดีในความหวังนั้นไว้ให้มั่นคงจนถึงที่สุด” (ฮีบรู 3:5, 6 TKJV) {PP 480.2}
