---
chapter:
  number: 39
  title:
    th: การพิชิตเมืองบาชาน
    en: The Conquest of Bashan
  url:
  basedon: เฉลยธรรมบัญญัติ 2; 3:1–11.
---

## {PP 433.1}

### เคลื่อนขบวนผ่านชาวอาโมไรต์

หลังจากผ่านทางใต้ของเอโดมแล้วคนอิสราเอลหันไปทางเหนือแล้วมุ่งหน้าสู่แผ่นดินแห่งพระสัญญาอีกครั้ง การเดินทางต้องผ่านที่ราบสูงและรับลมเย็นจากเนินเขาโดยรอบ ต่างคนต่างชื่นชมกับสภาพที่เปลี่ยนจากหุบเขาอันแห้งแล้งที่ผ่านมา พวกเขาจึงรุดหน้าไปด้วยความหวัง รู้สึกเบาไปทั้งตัว หลังข้ามห้วยเศเรด พวกเขาเลี่ยงไปทางทิศตะวันออกของดินแดนโมอับ เพราะพระเจ้าตรัสว่า “อย่าไปรบกวนหรือยั่วยุชาวโมอับให้ทำสงคราม เพราะเราจะไม่ยกดินแดนส่วนใดของเขาให้เจ้า เราได้ยกดินแดนอาร์ให้เป็นกรรมสิทธิ์แก่วงศ์วานของโลทแล้ว” (เฉลยธรรมบัญญัติ 2:9 TNCV) และมีคำสั่งในลักษณะเดียวกันเกี่ยวกับคนอัมโมนเพราะสืบเชื้อสายจากโลทเหมือนกัน {PP 433.1}

## {PP 433.2}

คนอิสราเอลทั้งหมดรุดหน้าขึ้นสู่ทางเหนือต่อไป ไม่ช้าก็มาถึงดินแดนของชาวอาโมไรต์ซึ่งเป็นชนชาตินักรบที่แข็งแกร่ง เดิมทีชาวอาโมไรต์อาศัยอยู่ทางใต้ของแผ่นดินคานาอัน แต่เมื่อมีจำนวนเพิ่มขึ้นพวกเขาได้ข้ามแม่น้ำจอร์แดนไปทำสงครามกับชาวโมอับจนสามารถยึดพื้นที่ส่วนหนึ่งมาเป็นของตน และลงหลักปักฐานครอบครองพื้นที่ตั้งแต่แม่น้ำอารโนนจรดแม่น้ำยับบอกไปทางทิศเหนือโดยไม่มีใครโต้แย้ง เส้นทางไปยังแม่น้ำจอร์แดนที่ชาวอิสราเอลอยากจะใช้นั้นตัดตรงผ่านดินแดนแห่งนี้ โมเสสจึงส่งสาส์นแสดงไมตรีจิตไปยังสิโหนกษัตริย์แห่งชาวอาโมไรต์ที่เมืองหลวงของท่านว่า “ขอให้เราผ่านดินแดนของท่าน เราจะไปตามทางหลวงโดยไม่ออกไปทางขวาหรือทางซ้าย เราจะจ่ายเงินซื้ออาหารและน้ำจากท่าน ขอเพียงแต่ยอมให้เราเดินผ่าน” (เฉลยธรรมบัญญัติ 2:27–28 TNCV) พวกเขาปฏิเสธอย่างเด็ดขาด มีการระดมกองทัพอาโมไรต์ทั้งหมดเพื่อขัดขวางไม่ให้คนอิสราเอลบุกรุก เมื่อประชาชนเห็นกองทัพอันน่าเกรงขามเช่นนี้ ต่างก็หวั่นวิตกเพราะพวกเขาไม่ได้เตรียมพร้อมที่จะเผชิญหน้ากับกองกำลังที่ติดอาวุธครบครันและได้ฝึกวินัยมาอย่างดี ถ้าพูดถึงทักษะการสู้รบแล้วฝ่ายศัตรูได้เปรียบมาก ในสายตาของมนุษย์ดูเหมือนว่าคนอิสราเอลจะถูกทำลายจนย่อยยับในพริบตา {PP 433.2}

## {PP 434.1}

แต่โมเสสยังคงจับตาอยู่ที่เสาเมฆ พลางหนุนกำลังใจประชาชนว่าสัญลักษณ์แห่งการสถิตของพระเจ้ายังคงอยู่กับพวกเขา ในขณะเดียวกันท่านก็สั่งให้ทำทุกอย่างที่ทำได้เพื่อเตรียมตัวเข้าสู่สงคราม ฝ่ายศัตกระหายสงครามและมั่นใจว่าจะสามารถบดขยี้ชาวอิสราเอลที่ไม่พร้อมรบให้สิ้นซากไปจากแผ่นดิน แต่พระเจ้าผู้ทรงครอบครองแผ่นดินทั้งปวงตรัสสั่งผู้นำอิสราเอลว่า “พวกเจ้าจงลุกขึ้นเดินทางข้ามลุ่มแม่น้ำอารโนน นี่แน่ะ เราได้มอบสิโหนชาวอาโมไรต์ผู้เป็นกษัตริย์แห่งเฮชโบน และดินแดนของเขาไว้ในมือของเจ้า เจ้าจงเริ่มเข้ายึดครองและสู้รบกับเขา วันนี้เราจะให้ชนชาติทั้งหลายทั่วใต้ฟ้าครั่นคร้ามและกลัวเจ้า เมื่อพวกเขาได้ยินข่าวเรื่องเจ้าก็จะกลัวจนตัวสั่นและลนลานเพราะเจ้า” (เฉลยธรรมบัญญัติ 2:24–25 THSV) {PP 434.1}

## {PP 434.2}

### ชาวอาโมไรต์ปฏิเสธความสว่าง

ชนชาติทั้งหลายที่อาศัยอยู่ตามแนวชายแดนคานาอันคงไม่ต้องถูกทำลายหากพวกเขาไม่ได้ยืนกรานต่อต้านพระวจนะของพระเจ้าโดยขัดขวางการเดินทางของคนอิสราเอล ที่ผ่านมาพระองค์ทรงพิสูจน์ว่าพระองค์ทรงอดกลั้นพระทัยไว้ช้านาน ทรงเมตตาเอ็นดูแม้แต่ชนชาติที่ไม่นับถือพระองค์ ครั้งที่อับราฮัมได้รับนิมิตว่าพงศ์พันธุ์ของท่านคือชนชาติอิสราเอลจะต้องเป็นคนต่างด้าวในแผ่นดินที่ไม่รู้จักเป็นเวลา 400 ปี พระเจ้าทรงให้คำมั่นสัญญาว่า “ในชั่วอายุที่สี่ เชื้อสายของเจ้าจะกลับมาที่นี่อีก ด้วยว่าความบาปชั่วของคนอาโมไรต์ยังไม่ครบถ้วน” (ปฐมการล 15:16 THSV) แม้ว่าชาวอาโมไรต์กราบไหว้รูปเคารพและสมควรตายเพราะความชั่วช้าเลวทราม แต่พระเจ้าทรงไว้ชีวิตพวกเขาถึง 400 ปี เพื่อให้ประจักษ์ชัดว่าพระองค์คือพระเจ้าที่แท้จริงแต่พระองค์เดียวผู้ทรงสร้างฟ้าสวรรค์และแผ่นดินโลก คนอาโมไรต์คุ้นเคยกับการอัศจรรย์ทั้งปวงที่พระองค์ทรงกระทำในการนำคนอิสราเอลออกจากอียิปต์ พระเจ้าประทานหลักฐานไว้เพียงพอแล้ว และพวกเขาสามารถรับรู้ความจริงได้ถ้าเพียงแต่ยอมละทิ้งการกราบไหว้รูปเคารพและความมักมากในกาม แต่พวกเขากลับปฏิเสธความสว่างและยึดติดอยู่กับรูปเคารพ {PP 434.2}

## {PP 434.3}

เมื่อพระเจ้าทรงนำประชากรของพระองค์มาที่พรมแดนคานาอันรอบที่สอง พระองค์ประทานหลักฐานเพิ่มเติมถึงฤทธานุภาพแก่ชนต่างชาติเหล่านั้นที่ไม่นับถือพระองค์ พวกเขาเห็นว่าพระเจ้าสถิตอยู่กับคนอิสราเอลในการชนะกษัตริย์เมืองอาราดและการอัศจรรย์ที่เกิดขึ้นเพื่อช่วยชีวิตผู้ที่ใกล้ตายด้วยพิษงู แม้ว่าชาวอิสราเอลจะถูกปฏิเสธไม่ให้ผ่านแผ่นดินเอโดม ทำให้ต้องใช้เส้นทางอันยาวไกลและยากลำบากในการเลียบทะเลเดดซี แต่ตลอดการเดินทาง คนอิสราเอลไม่เคยแสดงเจตนาร้ายต่อชาวเอโดม ชาวโมอับหรือชาวอัมโมน และไม่ได้ทำร้ายผู้คนหรือทรัพย์สินของชนชาติเหล่านั้นแต่อย่างใด เมื่อมาถึงชายแดนของชาวอาโมไรต์ คนอิสราเอลขออนุญาตเดินผ่านเท่านั้น โดยสัญญาว่าจะยึดหลักปฏิบัติเดียวกันกับที่ใช้กับชาติอื่นๆ ที่ผ่านมา เมื่อกษัตริย์ของชาวอาโมไรต์ปฏิเสธคำขอที่สุภาพ และรวบรวมกองทัพเพื่อต่อสู้คนอิสราเอลอย่างท้าทายนั้น ถ้วยแห่งความบาปของพวกเขาก็เต็มปริ่ม และถึงเวลาแล้วที่พระเจ้าจะทรงใช้ฤทธิ์อำนาจของพระองค์เพื่อโค่นล้มพวกเขา {PP 434.3}

## {PP 435.1}

กองทัพอิสราเอลข้ามแม่น้ำอารโนน บุกเข้าไปโจมตีศัตรูและได้รับชัยชนะ จากนั้นไม่นานพวกเขาก็อาศัยข้อได้เปรียบนี้ในการยึดดินแดนของชาวอาโมไรต์ทั้งหมด พระคริสต์ผู้ทรงเป็นจอมทัพของพระเจ้าคือผู้ที่พิชิตศัตรูให้กับประชากรของพระองค์ ซึ่งพระองค์ทรงพร้อมที่จะกระทำเมื่อ 38 ปีก่อนหน้านั้นถ้าเพียงแต่คนอิสราเอลได้ไว้วางใจในพระองค์ {PP 435.1}

## {PP 435.2}

กองทัพอิสราเอลเคลื่อนต่อไปทางเหนือด้วยความหวังที่เต็มเปี่ยม และกำลังใจที่เต็มล้น ไม่นานนักก็มาถึงแผ่นดินที่ทดสอบกำลังใจและความเชื่อที่พวกเขามีในพระเจ้า ข้างหน้าคืออาณาจักรบาชานที่มีกองกำลังแข็งแกร่งและประชากรหนาแน่น เต็มไปด้วยเมืองต่างๆ ที่สร้างด้วยหินขนาดใหญ่ อันเป็นที่เลื่องลือไปทั่วโลกจนถึงสมัยปัจจุบัน คือ “หัวเมืองทั้ง 60 แห่ง…มีกำแพงสูง ประตูก็ลงดาลแน่นหนา และ…หมู่บ้านมากมายหลายแห่งซึ่งไม่มีกำแพงล้อมรอบ” (เฉลยธรรมบัญญัติ 3:1–11 TNCV) บ้านเรือนถูกสร้างด้วยก้อนหินสีดำขนาดมหึมา ในยุคนั้นจึงเป็นไปไม่ได้เลยที่จะใช้กำลังทะลุทะลวงเข้าไป ดินแดนนั้นเต็มไปด้วยถ้ำอันรกชัฏ หน้าผาสูงชัน หุบเหวอันน่าหวาดหวั่น และป้อมปราการหินอันแข็งแกร่ง ชาวแผ่นดินนั้นสืบตระกูลมาจากชนชาติร่างยักษ์ ซึ่งพวกเขาตัวโตสูงใหญ่ มีกำลังแข็งแรง เป็นคนเหี้ยมเกรียม จนชนชาติทั้งหลายโดยรอบหวั่นผวา ส่วนโอก กษัตริย์เมืองบาชาน มีชื่อเสียงว่าเป็นคนตัวใหญ่และกล้าหาญมากท่ามกลางประชากรร่างยักษ์เหล่านั้น {PP 435.2}

## {PP 435.3}

อย่างไรก็ตามเสาเมฆได้เคลื่อนไปข้างหน้า กองกำลังชาวฮีบรูจึงเดินตามถึงเอเดรอี ที่กษัตริย์โอกผู้ที่ร่างเทียมยักษ์พร้อมกองทหารกำลังรออยู่ กษัตริย์โอกเลือกสนามรบอย่างชาญฉลาด เมืองเอเดรอีตั้งอยู่บนขอบที่ราบสูงซึ่งโผล่ขึ้นจากพื้นราบ ที่ราบสูงนี้เต็มไปด้วยหินภูเขาไฟที่มีผิวขรุขระแหลมคม ทางขึ้นไปนั้นชันและคับแคบ ยากต่อการปีนป่าย หากพ่ายแพ้ กองทัพของกษัตริย์โอกสามารถหลบภัยอยู่ตามโขดหินในถิ่นทุรกันดาร ซึ่งผู้รุกรานไม่มีทางตามเข้าไปได้ {PP 435.3}

## {PP 436.1}

### พิชิตศัตรูผู้แข็งแกร่ง

กษัตริย์เมืองบาชานออกมาที่ราบกว้างพร้อมกองทัพมหึมา มีความมั่นใจสูงว่าจะได้ชัยชนะ กองหนุนนับพันๆ นายถือหอกยืนอยู่ที่ขอบที่ราบสูงร้องท้าทายคนอิสราเอล อยากเข้าประจัญบานเต็มที คนอิสราเอลหลายคนยืนตัวสั่นเมื่อเห็นกษัตริย์โอกผู้มีร่างสูงใหญ่ยักษ์ยืนอยู่เหนือกองกำลังทหารร่างใหญ่ที่ล้อมรอบ และป้อมประการที่ดูเหมือนไม่มีทางจะบุกทำลายได้ ซึ่งมีกองหนุนนับพันๆ หมื่นๆ ตั้งมั่นอยู่ แต่โมเสสมีความสุขุมแน่วแน่ เพราะพระเจ้าตรัสถึงกษัตริย์เมืองบาชานว่า “อย่ากลัวเขาเลย เพราะเราได้มอบเขา และประชาชนทั้งหมดรวมทั้งแผ่นดินของเขาไว้ในมือของเจ้าแล้ว และเจ้าจะทำกับเขาเหมือนอย่างที่ได้ทำกับสิโหนกษัตริย์คนอาโมไรต์ซึ่งอยู่เฮชโบน” (เฉลยธรรมบัญญัติ 3:2 THSV) {PP 436.1}

## {PP 436.2}

ความเชื่อที่สงบมั่นคงของผู้นำช่วยให้ประชาชนเกิดความมั่นใจในพระเจ้า พวกเขามอบทุกสิ่งภายใต้พระหัตถ์อันทรงฤทธิ์ด้วยความไว้วางใจ และพระองค์ไม่ทรงทอดทิ้งพวกเขา ไม่ว่าศัตรูจะรูปร่างใหญ่โตหรือกำแพงเมืองจะหนาทึบสักเพียงใด ไม่ว่ากองกำลังถืออาวุธหรือป้อมประการจะแข็งแกร่งมากเท่าใด สิ่งเหล่านี้ไม่อาจต้านทานจอมทัพของพระเจ้าได้ พระองค์ทรงนำกองทัพและทรงพิชิตข้าศึกเพื่อคนอิสราเอล กษัตริย์ร่างมหึมาพร้อมกองทัพของท่านถูกทำลายอย่างราบคาบ ไม่นานนักคนอิสราเอลก็สามารถยึดแผ่นดินนั้นได้ทั้งหมด ฉะนั้นชนชาติแปลกประหลาดที่ปล่อยตัวทำบาปและมีประเพณีต่ำทรามเกี่ยวด้วยการไหว้รูปเคารพชนจึงถูกกำจัดออกจากแผ่นดินด้วยประการฉะนี้ {PP 436.2}

## {PP 436.3}

การพิชิตแคว้นกิเลอาดและเมืองบาชานทำให้หลายคนหวนนึกถึงเหตุการณ์ที่คาเดชเมื่อราว 40 ปีก่อนหน้านั้น ซึ่งทำให้คนอิสราเอลต้องระหกระเหินในถิ่นทุรกันดารเป็นเวลานาน พวกเขาเห็นว่าคำรายงานของคณะผู้สอดแนมเรื่องแผ่นดินแห่งพระสัญญานั้นเป็นความจริงอยู่หลายประการ หัวเมืองต่างๆ เข้มแข็งล้อมรอบด้วยกำแพงสูงหนา ผู้ที่อาศัยในนั้นมีร่างกายใหญ่โต ซึ่งเมื่อเทียบกันแล้วชาวฮีบรูดูเล็กราวกับคนแคระ คราวนี้พวกเขาเห็นว่าความผิดพลาดอันร้ายแรงของคนรุ่นนั้นคือการไม่ไว้วางใจในฤทธิ์อำนาจของพระเจ้า ซึ่งสิ่งเดียวที่ขัดขวางไม่ให้พวกเขาเข้าไปในดินแดนที่ดีงามตอนนั้นทันที {PP 436.3}

## {PP 436.4}

เมื่อพวกเขาเตรียมตัวเข้าสู่แผ่นดินคานาอันครั้งแรก การดำเนินการนั้นง่ายกว่าครั้งนี้มาก พระเจ้าทรงสัญญากับประชากรของพระองค์ว่า หากพวกเขาเชื่อฟังพระสุรเสียงของพระองค์ พระองค์จะเสด็จนำหน้าและต่อสู้แทนพวกเขา อีกทั้งจะทรงส่งฝูงตัวต่อไปขับไล่ชาวเมืองออกจากแผ่นดิน ในคราวนั้นชนชาติทั้งหลายยังไม่ค่อยระวังตัว และไม่ค่อยมีการเตรียมตัวเพื่อต่อต้านคนอิสราเอล แต่คราวนี้เมื่อพระเจ้าทรงบัญชาให้คนอิสราเอลรุกคืบไปข้างหน้า พวกเขาต้องเผชิญกับศัตรูที่ระวังตัวและมีกำลังเข้มแข็ง ต้องสู้รบกับกองทัพขนาดใหญ่ที่ได้รับการฝึกฝนมาอย่างดีซึ่งพร้อมรับมือกับการบุกรุกของพวกเขา {PP 436.4}

## {PP 437.1}

ในการต่อสู้กับกษัตริย์โอกและกษัตริย์สิโหนประชาชนถูกทดสอบในเรื่องเดียวกันกับที่คนรุ่นก่อนเคยล้มเหลวอย่างไม่เป็นท่า แต่การทดสอบในครั้งนี้หนักหนายิ่งกว่าครั้งแรกเมื่อพระเจ้าทรงบัญชาให้พวกเขาเคลื่อนไปข้างหน้า คนรุ่นก่อนปฏิเสธไม่ยอมรุกคืบแม้ได้รับพระบัญชาในพระนามของพระเจ้า ดังนั้นอุปสรรคจึงเพิ่มทวีขึ้นในคราวนี้ พระเจ้ายังคงทดสอบประชากรของพระองค์ในลักษณะเดียวกัน หากพวกเขาพ่ายแพ้ต่อการทดสอบ พระองค์จะทรงนำพวกเขากลับมาสู่จุดเดิมอีกครั้ง โดยการทดสอบครั้งที่สองจะเข้มข้นและหนักหนากว่าครั้งก่อน กระบวนการนี้จะดำเนินต่อไปจนกว่าพวกเขาจะผ่านการทดสอบ หรือหากยังคงดื้อดึง พระเจ้าจะทรงถอนแสงสว่างของพระองค์ไปจากพวกเขา ปล่อยให้จมอยู่ในความมืดมิด {PP 437.1}

## {PP 437.2}

(บัดนี้)ชาวฮีบรูระลึกถึงครั้งก่อนที่พวกเขาออกไปสู้รบทั้งๆ ที่พระเจ้าทรงห้ามไว้ คราวนั้นกองทัพของพวกเขาถูกโจมตีจนพ่ายแพ้ยับเยิน มีทหารล้มตายเป็นจำนวนนับพัน พวกเขาดั้นด้นออกไปโดยไม่มีโมเสสผู้ที่พระเจ้าทรงแต่งตั้งให้เป็นผู้นำ ไม่มีเสาเมฆอันเป็นสัญลักษณ์การสถิตอยู่ของพระเจ้า และไม่มีหีบพันธสัญญา แต่มารอบนี้มีโมเสสอยู่ด้วย คอยหนุนน้ำใจด้วยถ้อยคำแห่งความหวังและความเชื่อ พระบุตรของพระเจ้าทรงนำหน้าโดยมีเสาเมฆห่อหุ้มพระองค์ไว้ และมีหีบพันธสัญญาไปด้วย ประสบการณ์ของคนอิสราเอลในเรื่องนี้เป็นบทเรียนสำหรับพวกเรา พระเจ้าผู้ทรงฤทธิ์แห่งอิสราเอลทรงเป็นพระเจ้าของเรา เราสามารถไว้วางใจในพระองค์ได้ และถ้าเราปฏิบัติตามกฎเกณฑ์ของพระองค์ พระองค์จะทรงช่วยเหลือเราอย่างเห็นได้ชัดดังที่พระองค์ทรงกระทำเพื่อประชากรของพระองค์ในสมัยโบราณ ทุกคนที่พยายามทำตามหน้าที่จะถูกทดลองให้สงสัยและไม่เชื่อในบางครั้ง บางครั้งจะมีอุปสรรคที่ดูเหมือนจะข้ามไปไม่ได้ทำให้คนที่พร้อมจะยอมแพ้รู้สึกสิ้นหวัง แต่พระเจ้าตรัสกับคนเช่นนี้ว่า จงก้าวต่อไปข้างหน้า จงทำหน้าที่ของเจ้าให้สำเร็จ ไม่ว่าจะต้องแลกมาด้วยอะไรก็ตาม ความยากลำบากที่ดูเหมือนจะเอาชนะไม่ได้ และปัญหาที่ทำให้หวาดหวั่นจะอันตรธานไปเมื่อก้าวเดินไปข้างหน้าตามเส้นทางแห่งการเชื่อฟัง โดยถ่อมตัวลงไว้วางใจในพระเจ้า {PP 437.2}
