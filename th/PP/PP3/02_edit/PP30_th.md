---
chapter:
  number: 30
  title:
    th: พลับพลาและพิธีกรรมต่างๆ
    en: The Tabernacle and Its Services
  url: https://egwwritings.org/?ref=en_PP.343&para=84.1538
  basedon: ศึกษาควบคู่กับ อพยพบทที่ 25–40; เลวีนิติ 4–16
---

## {PP 343.1}

### การสร้างพลับพลา

พระเจ้าทรงบัญชาแก่โมเสสขณะที่ท่านยังอยู่กับพระองค์บนภูเขาว่า “ให้เขาสร้างสถานนมัสการถวายแก่เรา เพื่อเราจะได้อยู่ท่ามกลางพวกเขา”<!--อพยพ 25:8 TH1971--> พระองค์ทรงสอนวิธีสร้างพลับพลาอย่างละเอียด ในช่วงที่คนอิสราเอลละทิ้งพระเจ้า พวกเขาพลอยสูญเสียพระพรที่จะได้อยู่ใกล้ชิดพระองค์ จึงเป็นไปไม่ได้ที่จะสร้างสถานนมัสการให้พระเจ้าอยู่ท่ามกลางพวกเขา แต่เมื่อประชาชนกลับคืนดีกับสวรรค์แล้ว โมเสสก็เริ่มดำเนินตามพระบัญชา {PP 343.1}

## {PP 343.2}

ผู้ชายทั้งหลายที่ถูกคัดเลือกมาได้รับความสามารถและสติปัญญาจากพระเจ้าเพื่อสร้างสถานที่ศักดิ์สิทธิ์แห่งนี้ พระเจ้าเองทรงมอบแบบของพลับพลาให้โมเสส ทั้งรายละเอียดของขนาด รูปทรง วัสดุ และเครื่องเรือนทุกชิ้น สถานศักดิ์สิทธิ์นี้ที่สร้างขึ้นด้วยมือมนุษย์เป็น “แบบจำลองของสวรรค์” ที่ถูก “ถอดแบบจากของจริง” (ฮีบรู 9:23–24 THSV) เป็นแบบจำลองขนาดเล็กของพระวิหารในสวรรค์ที่ซึ่งพระคริสต์ทรงปฏิบัติหน้าที่มหาปุโรหิตเพื่อคนบาปหลังจากที่ทรงสละพระชนม์เป็นเครื่องไถ่บาป เมื่อโมเสสอยู่บนภูเขานั้น พระเจ้าทรงเปิดเผยให้ท่านเห็นพลับพลาในสวรรค์ และทรงบัญชาให้ท่านสร้างทุกอย่างตามแบบที่ทรงสำแดงให้นั้น โมเสสบันทึกสิ่งที่ท่านเห็นอย่างละเอียดรอบคอบ แล้วบอกต่อไปยังพวกผู้นำประชาชน {PP 343.2}

## {PP 343.3}

การตระเตรียมสร้างพลับพลาเป็นงานใหญ่ที่ต้องใช้ทรัพย์สินและวัสดุมีค่าเป็นจำนวนมาก กระนั้นพระเจ้าทรงรับได้แต่การถวายจากใจจริงเท่านั้น พระองค์ตรัสว่า “จงบอกชนชาติอิสราเอลให้นำของมาถวายเรา ของนั้นให้รับมาจากทุกๆ คนที่เต็มใจถวาย” (อพยพ 25:2 THSV) โมเสสนำพระดำรัสนี้ไปบอกประชาชน การอุทิศตัวแด่พระเจ้าและการเสียสละเป็นเงื่อนไขแรกในการสร้างสถานนมัสการองค์ผู้สูงสุด {PP 343.3}

## {PP 344.1}

ประชาชนทั้งหลายต่างตอบรับกันอย่างพร้อมเพรียงว่า “ทุกคนที่เต็มใจและปรารถนาที่จะถวาย ต่างก็นำของมาถวายองค์พระผู้เป็นเจ้าสำหรับการสร้างเต็นท์นัดพบ อุปกรณ์ทุกอย่าง และเครื่องแต่งกายบริสุทธิ์ของปุโรหิต ชายหญิงทุกคนที่เต็มใจพากันนำเครื่องประดับทองคำทุกชนิด ได้แก่ เข็มกลัด ตุ้มหู แหวน และเครื่องประดับต่างๆ มาถวายเป็นเครื่องบูชายื่นถวายแด่องค์พระผู้เป็นเจ้า”<!--อพยพ 35:21–22 TNCV--> {PP 344.1}

## {PP 344.2}

“ทุกคนที่มีผ้าลินินเนื้อดี ด้ายสีน้ำเงิน สีม่วง และสีแดง ขนแพะ หนังแกะตัวผู้ย้อมสีแดง และหนังพะยูนก็นำมาถวาย บางคนก็นำเงินหรือทองสัมฤทธิ์มาถวายเป็นเครื่องบูชาแด่องค์พระผู้เป็นเจ้า และทุกคนที่มีไม้กระถินเทศก็นำมาถวายเพื่อใช้ในการก่อสร้าง”<!--อพยพ 35:23–24 TNCV--> {PP 344.2}

## {PP 344.3}

“ผู้หญิงทุกคนที่เชี่ยวชาญการปั่นด้ายและทอผ้าก็นำผ้าลินินเนื้อดี ด้ายสีน้ำเงิน สีม่วง และสีแดงมาถวาย และผู้หญิงทุกคนที่เต็มใจและมีความชำนาญก็ปั่นด้ายจากขนแพะมาทอเป็นผ้า”<!-อพยพ 35:25–26 TNCV--> {PP 344.3}

## {PP 344.4}

“บรรดาผู้นำก็เอาโกเมนและอัญมณีอื่นๆ มาให้เพื่อใช้ฝังลงบนเอโฟดและทับทรวง พวกเขายังได้นำเครื่องเทศและน้ำมันมะกอกมาสำหรับจุดประทีป สำหรับปรุงน้ำมันเพื่อใช้เจิมและสำหรับเครื่องหอมมาด้วย”<!--อพยพ 35:27–28 TNCV--> (อพยพ 35:21–28 TNCV) {PP 344.4}

## {PP 344.5}

### ถวายจนล้นเหลือ

ขณะที่การสร้างพลับพลาดำเนินไป ประชาชนทุกหมู่เหล่าทั้งชายหญิง เด็กและผู้ใหญ่ ต่างคนต่างนำของมาถวายจนกระทั่งพวกที่รับผิดชอบการสร้างเห็นว่ามีวัสดุเพียงพอ และมากเกินด้วยซ้ำ โมเสสจึงให้คนประกาศทั่วค่ายว่า “‘อย่าให้ชายหญิงนำของสำหรับทำสถานนมัสการมาถวายอีกเลย’ เหตุฉะนั้นประชาชนจึงยับยั้งไม่นำของมาถวายอีก”<!--อพยพ 36:6 TH1971--> พระเจ้าทรงให้บันทึกการพร่ำบ่นของคนอิสราเอลและการที่พระองค์ทรงลงโทษความบาปของพวกเขาเพื่อเตือนชนรุ่นหลัง ในขณะเดียวกันความกระตือรือร้น การอุทิศตน และการถวายด้วยใจกว้างขวางก็สมควรที่จะเอาเป็นเยี่ยงอย่าง ทุกคนที่ชื่นชมยินดีกับการนมัสการพระเจ้าและเห็นว่าการสถิตอยู่ของพระองค์เป็นพระพรจะมีใจเสียสละในลักษณะเดียวกันกับชาวฮีบรูที่สร้างที่นมัสการเพื่อเป็นที่รับรองพระองค์ให้เสด็จมาอยู่ท่ามกลางพวกเขา เขาทั้งหลายจะถวายของดีที่สุดของตนแด่พระองค์ด้วยความเต็มใจ อย่าให้หนี้จากการสร้างสถานนมัสการคงค้างไว้นาน เพราะจะทำให้พระเจ้าเสียพระเกียรติ จงนำของถวายมาให้เพียงพอจนกระทั่งคนงานต้องประกาศอย่างคนสร้างพลับพลาในสมัยโน้นว่า ‘อย่านำของมาถวายอีกเลย’ {PP 344.5}

## {PP 347.1}

### ลักษณะของพลับพลา

พลับพลาถูกออกแบบให้สามารถถอดชิ้นส่วนได้เพื่อสะดวกในการแบกหามตลอดระยะเวลาที่คนอิสราเอลเดินทาง ฉะนั้นพลับพลาจึงไม่ใหญ่ มีความยาวไม่เกิน 17 เมตร ส่วนความกว้างและความสูง 5 เมตรเศษ กระนั้นก็มีความเลิศหรู ไม้ที่ใช้บุผนังและสร้างเครื่องเรือนคือไม้กระถินเทศ ซึ่งเป็นพันธุ์ไม้ที่ทนทานมากที่สุดในแถบภูเขาซีนาย ผนังของพลับพลาเป็นไม้กระดานแนวตั้ง มีฐานรองรับทำด้วยเงิน และคานขวางที่ยึดติดไม้กระดานไว้กับเสาให้แน่น ไม้ทุกแผ่นเคลือบด้วยทองจนดูเหมือนทองทั้งแท่ง ส่วนหลังคาทำด้วยผ้าม่าน 4 ชั้น ชั้นในสุดทำด้วย “ผ้าลินินเนื้อดี…ช่างฝีมือผู้ชำนาญผู้หนึ่งปักลวดลายด้วยด้ายสีน้ำเงิน ม่วง และแดง เป็นภาพเหล่าเครูบไว้บนม่านเหล่านั้น” (อพยพ 36:8 TNCV) ส่วนอีก 3 ชั้นตามลำดับจากในไปสู่นอกคือ ชั้นขนแพะ ชั้นหนังแกะตัวผู้ย้อมสีแดง และชั้นหนังพะยูน วางทับกันเพื่อกันฝนฟ้าอากาศ {PP 347.1}

## {PP 347.2}

พลับพลาถูกแบ่งออกเป็น 2 ห้องด้วยผ้าม่านผืนงามล้ำค่าที่แขวนไว้กับเสาเคลือบทอง และมีผ้าม่านลักษณะคล้ายกันอีกผืนหนึ่งปิดทางเข้าห้องแรก ผ้าม่านเหล่านั้นมีความสวยสดงดงามมาก ทำด้วยด้ายสีน้ำเงิน สีม่วง และสีแดงเหมือนกับเพดาน มีภาพเครูบปักไว้ด้วยด้ายสีเงินสีทองเป็นสัญลักษณ์ของเหล่าทูตสวรรค์ที่คอยปรนนิบัติรับใช้ในพลับพลาแห่งสวรรค์ คือเหล่าวิญญาณผู้รับใช้ประชากรของพระเจ้าในโลก {PP 347.2}

## {PP 347.3}

ลานพลับพลาถูกล้อมไว้ด้วยม่านที่ทำจากผ้าป่านเนื้อดีแขวนอยู่บนเสาทองสัมฤทธิ์ ทางเข้าอยู่ทางทิศตะวันออก ประตูทำด้วยม่านราคาแพงอย่างประณีต แต่ด้อยกว่าม่านในพลับพลา รั้วของลานพลับพลานั้นสูงราวเพียงครึ่งหนึ่งของตัวพลับพลา ฉะนั้นคนที่อยู่ข้างนอกจึงสามารถเห็นพลับพลาได้ เมื่อเข้าไปในลานจะมีแท่นบูชาทำด้วยทองสัมฤทธิ์ ทุกครั้งที่มีการถวายเครื่องเผาบูชาแด่พระเจ้าก็จะทำบนแท่นนี้ และจะพรมเลือดแห่งการไถ่ไว้ที่เชิงงอนของแท่นบูชา ระหว่างแท่นบูชากับประตูเข้าพลับพลามีอ่างน้ำทองสัมฤทธิ์ทำด้วยกระจกเงาที่พวกผู้หญิงชาวอิสราเอลบริจาคด้วยความเต็มใจ เหล่าปุโรหิตจะล้างมือและเท้าทุกครั้งก่อนที่จะเข้าไปในพลับพลาหรือเข้าใกล้แท่นบูชาเพื่อถวายเครื่องเผาบูชาแด่พระเจ้า {PP 347.3}

## {PP 348.1}

### แต่ละห้องของพลับพลา

ในห้องแรกคือวิสุทธิสถานมีโต๊ะขนมปังเฉพาะพระพักตร์ คันประทีป และแท่นเผาเครื่องหอม โต๊ะขนมปังเฉพาะพระพักตร์นั้นอยู่ทางทิศเหนือ เคลือบด้วยทองคำบริสุทธิ์ ที่ขอบโต๊ะมีคิ้วสลักเป็นลวดลาย ทุกวันสะบาโตเหล่าปุโรหิตจะวางขนมปัง 12 ก้อนบนโต๊ะนี้เป็น 2 แถวแล้วโปรยด้วยกำยาน พระเจ้าทรงบัญชาให้ปุโรหิตทั้งหลายกินขนมปังเก่าที่เอาออกเพราะยังถือว่าบริสุทธิ์<!--เลวีนิติ 24:5–9--> ส่วนด้านทิศใต้คือคันประทีป รวมลำต้นมี 7 กิ่งและตะเกียง 7 ดวง ทุกส่วนเป็นเนื้อเดียวกันตีจากทองคำก้อนหนึ่ง สลักลวดลายอย่างวิจิตรบรรจงเหมือนดอกลิลลี่ ในพลับพลาไม่มีหน้าต่างจึงไม่ให้ดับตะเกียงพร้อมกันหมด แต่ให้ส่องแสงสว่างตลอดทั้งกลางวันและกลางคืน ส่วนตรงหน้าผ้าม่านที่กั้นระหว่างวิสุทธิสถานกับอภิสุทธิสถานที่องค์พระผู้เป็นเจ้าประทับอยู่นั้นมีแท่นเผาเครื่องหอมทำด้วยทองคำ ปุโรหิตจะเผาเครื่องหอมบนแท่นนี้เป็นประจำทุกเช้าเย็น เลือดของเครื่องบูชาไถ่บาปจะถูกทาไว้ที่เชิงงอนของแท่นบูชา ส่วนเลือดของเครื่องถวายในวันลบมลทินบาปจะถูกนำมาพรมไว้ที่แท่นเผาเครื่องหอมนั้น พระเจ้าเองทรงบันดาลให้มีไฟจุดขึ้นบนแท่นบูชา พวกปุโรหิตจึงดูแลไฟนั้นอย่างดีและถือว่าเป็นสิ่งศักดิ์สิทธิ์ กลิ่นของเครื่องหอมฟุ้งกระจายไปทั่วพลับพลาและบริเวณใกล้เคียงทั้งวันทั้งคืน {PP 348.1}

## {PP 348.2}

จากห้องวิสุทธิสถานผ่านม่านเข้าไปมีห้องอภิสุทธิสถาน ซึ่งเป็นศูนย์รวมของระบบพิธีกรรมอันเป็นสัญลักษณ์ของการไถ่มนุษย์ให้กลับคืนดีกับพระเจ้าและเป็นใจกลางของการทูลวิงวอนของมหาปุโรหิตอันเป็นสัญลักษณ์ของพระคริสต์ นอกจากนั้นยังเป็นจุดเชื่อมต่อระหว่างสวรรค์กับโลก ในห้องอภิสุทธิสถานนี้มีหีบพันธสัญญา ทำจากไม้กระถินเทศ เคลือบทองด้านในและด้านนอก และมีคิ้วทองคำโดยรอบ หีบพันธสัญญาเป็นที่รองรับแผ่นศิลาที่พระเจ้าทรงจารึกพระบัญญัติสิบประการด้วยนิ้วพระหัตถ์ของพระองค์เอง จึงเรียกหีบนี้ว่าหีบพันธสัญญาของพระเจ้าเพราะพระบัญญัติสิบประการคือพื้นฐานแห่งพันธสัญญาระหว่างพระเจ้ากับชนชาติอิสราเอล {PP 348.2}

## {PP 348.3}

ฝาของหีบศักดิ์สิทธิ์นี้เรียกว่าพระที่นั่งกรุณา ทำจากทองคำก้อนเดียว มีเครูบทองคำ 2 องค์ขนาบข้าง ปีกข้างหนึ่งของทูตสวรรค์ทั้ง 2 องค์กางขึ้นหากัน ส่วนปีกอีกข้างหนึ่งคลุมกายไว้ เป็นสัญลักษณ์ของการนอบน้อมถ่อมตน (ดู เอเสเคียล 1:11) ตำแหน่งของเครูบที่หันหน้าหากันและมองลงไปที่หีบพันธสัญญาแสดงถึงความนอบน้อมที่เหล่าทูตสวรรค์มีต่อพระบัญญัติของพระเจ้าและการเอาใจใส่ต่อแผนการช่วยมนุษย์ให้รอด {PP 348.3}

## {PP 349.1}

พระสิริของพระเจ้าปรากฏอยู่เหนือพระที่นั่งกรุณาระหว่างเครูบ 2 องค์ ที่ซึ่งพระเจ้าทรงสำแดงน้ำพระทัยของพระองค์ บางครั้งมีพระสุรเสียงตรัสออกจากพระสิรินั้นแก่มหาปุโรหิต บ้างครั้งก็มีแสงอยู่ที่เครูบด้านขวา แสดงว่าพระเจ้าทรงโปรดหรือทรงรับเอาเครื่องถวาย ส่วนบางครั้งมีเงาอยู่ที่เครูบด้านซ้าย แสดงว่าพระองค์ไม่พอพระทัยหรือทรงปฏิเสธเครื่องถวาย {PP 349.1}

## {PP 349.2}

### ความหมายของพลับพลา

พระบัญญัติของพระเจ้าที่อยู่ในหีบพันธสัญญาเป็นกฎหมายสำคัญแห่งความชอบธรรมและความยุติธรรม กฎหมายนั้นบัญญัติไว้ว่าผู้ล่วงละเมิดจะต้องโทษประหาร แต่เหนือพระบัญญัตินั้นคือพระที่นั่งกรุณา ที่ซึ่งพระสิริของพระเจ้าปรากฏอยู่ และที่ซึ่งพระองค์ทรงอภัยคนบาปที่กลับใจโดยอาศัยพระคุณความดีจากการทรงไถ่ ฉะนั้นในพระราชกิจของพระคริสต์ในการไถ่มนุษย์อันมีระบบพิธีถวายบูชาเป็นสัญลักษณ์ “ความรักและความซื่อสัตย์มาพบกัน ความชอบธรรมและสันติสุขมาจุมพิตกัน” (สดุดี 85:10 TNCV) {PP 349.2}

## {PP 349.3}

ภาษามนุษย์ไม่อาจพรรณนาถึงพระรัศมีอันยิ่งใหญ่ในพลับพลาได้ ห้องวิสุทธิสถานมีฝาผนังเคลือบทองสะท้อนแสงจากคันประทีปทองคำ ม่านสีสันสดใสที่ได้รับการถักทอเป็นภาพของทูตสวรรค์สว่างเรืองรอง โต๊ะขนมปังหน้าพระพักตร์ และแท่นเผาเครื่องหอมประกายทอง ส่วนห้องอภิสุทธิสถานมีหีบพันธสัญญา เครูบอันลี้ลับ และเหนือพระที่นั่งกรุณามีพระสิริของพระเยโฮวาห์ปรากฏอยู่ สิ่งเหล่านี้เป็นเพียงเงาที่เลือนลางเมื่อเปรียบเทียบกับแสงพระรัศมีของพระวิหารของพระเจ้าในสวรรค์ อันเป็นศูนย์กลางของพระราชกิจแห่งการทรงไถ่มนุษย์ให้รอด {PP 349.3}

## {PP 349.4}

คนอิสราเอลใช้เวลาประมาณครึ่งปีในการสร้างพลับพลา เมื่อเสร็จสมบูรณ์แล้วโมเสสก็ตรวจตราความเรียบร้อย โดยเทียบกับแบบที่พระเจ้าทรงสอนแก่ท่านเมื่ออยู่บนภูเขา “พระเจ้าทรงบัญชาไว้อย่างไร เขาก็ทำเสร็จสิ้นทุกอย่าง โมเสสจึงอวยพรแก่เขา”<!--อพยพ 39:43 TH1971--> มวลชนอิสราเอลมุงดูอยู่รอบๆ ด้วยความสนใจใคร่รู้ ขณะที่คิดคำนึงพึงพอใจในสิ่งที่เกิดขึ้นด้วยความเคารพยำเกรง เสาเมฆก็ลอยลงมาปกคลุมพลับพลาไว้ “และพระสิริของพระเจ้าก็อยู่เต็มพลับพลานั้น”<!--อพยพ 40:35 TH1971--> เมื่อพระสิริของพระเจ้าปรากฏเช่นนี้ แม้กระทั่งโมเสสเองก็ไม่สามารถเข้าไปในพลับพลาได้ช่วงหนึ่ง ประชาชนซาบซึ้งเมื่อเห็นว่าพระเจ้าทรงยอมรับการงานของพวกเขา ต่างยืนอยู่ด้วยความกลัวเกรงพลางยินดีทั้งน้ำตา ไม่มีการจัดงานรื่นเริงเอิกเกริก มีแต่เสียงพึมพำโมทนาพระคุณอย่างแผ่วเบาที่พระองค์ทรงกรุณาเสด็จลงมาประทับท่ามกลางพวกเขา {PP 349.4}

## {PP 350.1}

พระเจ้าทรงกำหนดให้แยกเผ่าเลวีออกมาทำหน้าที่ปรนนิบัติในพลับพลา นับตั้งแต่ปฐมกาลผู้ชายทุกคนเป็นปุโรหิตประจำครอบครัว พอถึงสมัยอับราฮัมหน้าที่ปุโรหิตตกเป็นของบุตรหัวปี แต่คราวนี้พระเจ้าทรงให้เผ่าเลวีรับใช้งานของพลับพลาแทนบุตรหัวปี การให้เกียรติเผ่าเลวีครั้งนี้แสดงให้เห็นว่าพระองค์พอพระทัยที่พวกเขาซื่อสัตย์ทั้งในการรับใช้และการลงโทษคนอิสราเอลเมื่อประชาชนละทิ้งพระองค์ไปกราบไหว้รูปวัวทองคำ มีแต่อาโรนกับลูกหลานของท่านที่ได้รับหน้าที่ปุโรหิต จึงได้รับอนุญาตให้ปรนนิบัติอยู่ต่อหน้าพระพักตร์ ฝ่ายคนในเผ่าเลวีที่เหลือให้ดูแลพลับพลาพร้อมเครื่องเรือนและเป็นผู้ช่วยเหล่าปุโรหิต แต่ไม่ได้รับอนุญาตให้ทำการถวายบูชา เผาเครื่องหอม หรือมองดูสิ่งศักดิ์สิทธิ์จนกว่าจะได้รับการคลุมเสียก่อน {PP 350.1}

## {PP 350.2}

### ชุดปุโรหิต

มีการกำหนดชุดพิเศษประจำตำแหน่งให้แก่พวกปุโรหิต พระเจ้าตรัสสั่งโมเสสว่า “จงทำเสื้อตำแหน่งบริสุทธิ์สำหรับอาโรนพี่ชายของเจ้าให้เป็นเกียรติและสง่างาม” (อพยพ 28:2 THSV) เสื้อคลุมของปุโรหิตธรรมดาทำด้วยผ้าป่านสีขาวทอเป็นตัวไร้ตะเข็บ ยาวจรดข้อเท้า คาดเอวด้วยสายผ้าป่านสีขาวถักด้วยลวดลายสีน้ำเงิน สีม่วง และสีแดง สุดท้ายก็มีผ้าโพกศีรษะเป็นหมวก เมื่อครั้งโมเสสอยู่ต่อหน้าพุ่มไม้ที่มีเปลวไฟ พระเจ้าตรัสให้โมเสสถอดรองเท้าออก เพราะสถานที่ที่ท่านยืนอยู่นั้นเป็นที่ศักดิ์สิทธิ์ เช่นเดียวกันพวกปุโรหิตก็ไม่ได้รับอนุญาตให้สวมร้องเท้าเข้าไปในพลับพลา เพราะการนำเศษดินเข้าไปจะทำให้สถานที่บริสุทธิ์แห่งนั้นมีมลทิน ต้องถอดรองเท้าไว้ที่ลานข้างนอก และต้องล้างมือล้างเท้าก่อนที่จะเข้าไปปฏิบัติหน้าที่ในพลับพลาหรือที่แท่นบูชา การกระทำดังกล่าวตอกย้ำบทเรียนเป็นนิจสินว่า ทุกคนที่ปรารถนาเข้าเฝ้าจำเพาะพระพักตร์พระเจ้าจะต้องสลัดสิ่งมลทินทุกอย่างเสียก่อน {PP 350.2}

## {PP 350.3}

ชุดประจำตำแหน่งมหาปุโรหิตทำอย่างสวยงามโดยช่างฝีมือดีและใช้ของมีราคาสมกับตำแหน่งสูงของท่าน นอกจากเสื้อคลุมที่ทำด้วยผ้าป่านแล้ว ท่านยังมีชุดคลุมนอกสีน้ำเงินทอเป็นตัวไร้ตะเข็บ ที่ชายเสื้อมีลูกพรวนทองคำและลูกทับทิมสีน้ำเงิน สีม่วง และสีแดงสลับกัน นอกจากนั้นมีเสื้อเอโฟด เป็นเสื้อตัวสั้นสีทอง สีน้ำเงิน สีม่วง สีแดง และสีขาว รัดด้วยสายสีเดียวกันอย่างงดงาม เสื้อเอโฟดไม่มีแขน ที่ไหล่มีกระเปาะทองฝังหินโกเมน 2 แผ่น สลักชื่อ 12 เผ่าของอิสราเอลข้างละ 6 ชื่อ<!--อพยพ 28:5–14--> {PP 350.3}

## {PP 351.1}

ในชุดของมหาปุโรหิตมีทับทรวงเป็นตัวที่ศักดิ์สิทธิ์ที่สุด อยู่ข้างนอกสุดทับเอโฟดไว้ และทำจากวัสดุเดียวกันกับเอโฟด มีลักษณะเป็นสี่เหลี่ยมจัตุรัส แต่ละด้านยาวคืบหนึ่ง มีด้ายถักสีน้ำเงินร้อยห่วงทองบนไหล่ผูกทับทรวงไว้ ที่ขอบทับทรวงมีอัญมณีหลากหลายชนิดแบบเดียวกับฐานนครของพระเจ้า ในขอบนั้นมีอัญมณี 12 เม็ดในกระเปาะทอง จัดเป็น 4 แถว จารึกชื่อของแต่ละเผ่าเหมือนหินโกเมนบนไหล่ พระเจ้าตรัสว่า “อาโรนจึงจะมีชื่อเหล่าบุตรอิสราเอลจารึกไว้ที่ทับทรวงแห่งการพิพากษาติดไว้ที่หัวใจของตน ให้เป็นที่ระลึกต่อพระพักตร์พระเยโฮวาห์เสมอ เมื่อเขาเข้าไปในที่บริสุทธิ์นั้น” (อพยพ 28:29 TKJV) เช่นเดียวกับพระคริสต์มหาปุโรหิตของเรา พระองค์ทรงแบกรับเอาชื่อของผู้ที่กลับใจเชื่อทุกคนไว้ที่พระหฤทัยของพระองค์ ขณะที่พระองค์ทรงวิงวอนต่อพระพักตร์พระบิดาเพื่อคนบาปโดยอ้างพระโลหิตของพระองค์ ผู้ประพันธ์สดุดีกล่าวว่า “ฝ่ายข้าพระองค์ยากจนและขัดสน แต่องค์พระผู้เป็นเจ้าทรงเอาพระทัยใส่ข้าพระองค์” (สดุดี 40:17 TKJV) {PP 351.1}

## {PP 351.2}

ส่วนด้านขวาและด้านซ้ายของทับทรวงมีอัญมณีแพรวพราว 2 เม็ดใหญ่ เรียกว่าอูริมกับทูมมิม พระเจ้าทรงสำแดงน้ำพระทัยของพระองค์แก่มหาปุโรหิตผ่านอูริมกับทูมมิมนี้ เมื่อทูลถามพระเจ้า ถ้าเป็นตามน้ำพระทัยของพระองค์จะมีแสงอยู่ที่เม็ดด้านขวา แต่ถ้าพระองค์ทรงปฏิเสธหรือไม่พอพระทัยเม็ดด้านซ้ายจะอับแสงลง {PP 351.2}

## {PP 351.3}

มหาปุโรหิตโพกศีรษะด้วยผ้าป่านสีขาว มีด้ายถักสีน้ำเงินผูกผ้าป่านไว้กับแผ่นทองคำซึ่งจารึกคำว่า “บริสุทธิ์แด่พระเยโฮวาห์” (อพยพ 28:36 TKJV) ทุกอย่างที่เกี่ยวข้องกับชุดและกิริยาท่าทางของปุโรหิตล้วนแต่ช่วยให้ผู้ที่เห็นตระหนักถึงความบริสุทธิ์ของพระเจ้า ให้ซาบซึ้งถึงความศักดิ์สิทธิ์ของการนมัสการพระองค์ และเตือนใจว่าผู้ที่จะเข้าเฝ้าพระองค์นั้นต้องบริสุทธิ์ {PP 351.3}

## {PP 351.4}

### สัญลักษณ์ของการถวาย

ไม่ใช่ตัวพลับพลาเองเท่านั้น แต่การปรนนิบัติของเหล่าปุโรหิตก็ยังเป็น “แบบจำลองและเงาของสิ่งที่อยู่ในสวรรค์” (ฮีบรู 8:5 THSV) จึงมีความสำคัญยิ่ง พระเจ้าตรัสสั่งผ่านโมเสสอย่างละเอียดถี่ถ้วนถึงทุกสิ่งที่เกี่ยวข้องกับระบบการถวายบูชาอันเป็นเงาสัญลักษณ์ การปรนนิบัติรับใช้ในพลับพลามีอยู่ 2 ส่วน คือส่วนที่ทำเป็นประจำทุกวัน และส่วนที่ทำเป็นรายปี การถวายประจำวันทำที่แท่นบูชาในลานของพลับพลา และในวิสุทธิสถาน ส่วนที่ทำเป็นรายปีอยู่ในอภิสุทธิสถาน {PP 351.4}

## {PP 352.1}

ไม่อนุญาตให้ตามนุษย์คนใดมองเข้าไปในอภิสุทธิสถานเว้นแต่มหาปุโรหิตเท่านั้น มหาปุโรหิตจะเข้าไปปีละครั้งหลังจากที่ได้เตรียมการไว้อย่างดี ร่างกายท่านสั่นเทาขณะที่เข้าไปหาพระเจ้า ส่วนประชาชนรออยู่อย่างสงบเสงี่ยมให้ท่านกลับออกมา แต่ละคนภาวนาอธิษฐานอย่างร้อนรนขอพระพรจากพระเจ้า มหาปุโรหิตจะทำการลบมลทินบาปให้คนอิสราเอลต่อพระที่นั่งกรุณา และพระเจ้าจะทรงพบท่านที่นั่นด้วยพระสิริในกลุ่มควัน ถ้ามหาปุโรหิตกลับออกมาช้ากว่าปกติ จะทำให้ประชาชนเกิดความตกใจกลัว เกรงว่าบาปของประชาชนหรือของท่านเองอาจเป็นเหตุให้ท่านถูกแสงพระรัศมีปลิดชีพ {PP 352.1}

## {PP 352.2}

พิธีกรรมประจำวันได้แก่การถวายเครื่องเผาบูชาตอนเช้าและตอนเย็น การเผาเครื่องหอม การถวายเครื่องธัญบูชา และการถวายพิเศษสำหรับบาปที่จำเพาะเจาะจง นอกจากนั้นยังมีการถวายสำหรับวันสะบาโต วันขึ้นค่ำ และเทศกาลต่างๆ {PP 352.2}

## {PP 352.3}

มีการถวายลูกแกะอายุ 1 ปีเป็นเครื่องเผาบูชาทุกเช้าเย็นพร้อมกับธัญบูชาอย่างเหมาะสม ซึ่งมีความหมายอยู่ 2 ประการ คือชาติอิสราเอลต้องอุทิศตนแด่พระเยโฮวาห์เป็นประจำทุกวัน และพวกเขาต้องพึ่งในพระโลหิตแห่งการทรงไถ่ของพระคริสต์อยู่ตลอดเวลา พระเจ้าตรัสสั่งอย่างเจาะจงว่าของที่นำมาถวายทุกอย่างต้อง “ปราศจากตำหนิ” (อพยพ 12:5 THSV) ให้ปุโรหิตพิจารณาสัตว์ทุกตัวที่จะนำมาถวายและคัดทุกตัวที่มีตำหนิออก มีแต่เครื่องถวายที่ “ปราศจากตำหนิ” เท่านั้นที่สามารถเป็นสัญลักษณ์ถึงความบริสุทธิ์หมดจดอันสมบูรณ์แบบของพระคริสต์ผู้ทรงเป็น “ลูกแกะที่ไร้ตำหนิและไร้จุดด่างพร้อย” (1 เปโตร 1:19 THSV) ส่วนอัครทูตเปาโลชี้ไปยังเครื่องบูชาเหล่านี้ว่าเป็นสิ่งที่ผู้ติดตามพระคริสต์ควรเอาเป็นเยี่ยงอย่าง โดยกล่าวว่า “เหตุฉะนั้นพี่น้องทั้งหลาย เมื่อพิจารณาถึงพระเมตตาของพระเจ้า ข้าพเจ้าจึงขอให้ท่านทั้งหลายถวายตัวของท่านแด่พระเจ้าเป็นเครื่องบูชาที่มีชีวิต ที่ได้รับการแยกไว้สำหรับพระเจ้า และที่พระเจ้าพอพระทัย นี่เป็นการนมัสการที่สมเหตุสมผล” (โรม 12:1 TNCV เชิงอรรถ) เราควรอุทิศถวายตนเองเพื่อรับใช้พระเจ้า และในขณะเดียวกันควรพยายามให้ของถวายนั้นสมบูรณ์แบบเท่าที่จะเป็นไปได้ พระเจ้าไม่พอพระทัยกับของถวายใดที่ไม่ใช่สิ่งที่ดีที่สุดของเรา ทุกคนที่รักพระเจ้าด้วยสิ้นสุดใจจะปรารถนารับใช้พระองค์ด้วยส่วนที่ดีที่สุดของชีวิต และจะพยายามอยู่ตลอดเวลาให้ทุกสิ่งที่ตนทำได้สอดคล้องกับกฎต่างๆ ที่จะอำนวยให้ตนทำตามน้ำพระทัยของพระเจ้าได้มากยิ่งขึ้น {PP 352.3}

## {PP 353.1}

การเผาเครื่องหอมเป็นสิ่งที่นำให้ปุโรหิตเข้าใกล้ชิดพระเจ้ามากกว่าการกระทำอื่นใดในการถวายประจำวัน ม่านที่กั้นอยู่ระหว่างห้องทั้งสองไม่ได้สูงจนสุดเพดาน จึงสามารถมองเห็นพระสิริส่วนหนึ่งที่ปรากฏเหนือพระที่นั่งกรุณาจากห้องวิสุทธิสถาน เมื่อปุโรหิตเผาเครื่องหอม ท่านหันหน้าไปทางหีบพันธสัญญา และในขณะที่ควันของเครื่องหอมลอยขึ้นไป พระรัศมีของพระเจ้าลงมาที่พระที่นั่งกรุณาจนเต็มอภิสุทธิสถาน บางครั้งแสงรัศมีเจิดจ้าเต็มทั้งสองห้องจนปุโรหิตต้องถอยมาอยู่ที่ประตูเข้าพลับพลา ในพิธีที่เป็นเพียงเงาสัญลักษณ์นั้นปุโรหิตหันไปทางพระที่นั่งกรุณาที่มองไม่เห็นด้วยความเชื่อ เช่นเดียวกันประชากรของพระเจ้าในปัจจุบันจงอธิษฐานต่อพระคริสต์มหาปุโรหิตผู้ไม่ทรงปรากฏแก่ตามนุษย์ แต่ทรงแก้ต่างให้พวกเขาในพระวิหารเบื้องบน {PP 353.1}

## {PP 353.2}

เครื่องหอมที่ลอยขึ้นไปพร้อมกับคำอธิษฐานของคนอิสราเอลหมายถึงพระคุณความดีและการวิงวอนของพระคริสต์ ทั้งแสดงถึงความชอบธรรมของพระองค์ซึ่งประทานให้แก่ประชากรของพระองค์โดยทางความเชื่อ และเป็นสิ่งเดียวที่จะทำให้การนมัสการของคนบาปเป็นที่พอพระทัยของพระเจ้าได้ หน้าม่านที่กั้นห้องอภิสุทธิสถานมีแท่นเผาเครื่องหอมเพื่อการวิงวอนเนืองนิตย์ และตรงหน้าทางเข้าห้องวิสุทธิสถานมีแท่นสำหรับการไถ่อย่างต่อเนื่อง ให้นำเลือดและเครื่องหอมมาเมื่อเข้าเฝ้าพระเจ้า เพราะเป็นสัญลักษณ์ของพระคริสต์ผู้ทรงเป็นคนกลาง โดยทางพระคริสต์นั้นคนบาปจึงสามารถเข้าเฝ้าพระเยโฮวาห์ และโดยพระคริสต์เท่านั้นคนที่กลับใจเชื่อจึงสามารถรับพระเมตตาและความรอดได้ {PP 353.2}

## {PP 353.3}

ขณะที่พวกปุโรหิตเข้าไปในวิสุทธิสถานเพื่อเผาเครื่องหอมเช้าเย็น เครื่องบูชาประจำวันก็พร้อมแล้วที่จะถวายบนแท่นบูชาอยู่ในลานข้างนอก เป็นเวลาที่จับใจผู้นมัสการที่รวมตัวกันบริเวณพลับพลานั้น ก่อนที่จะเข้าเฝ้าพระเจ้าผ่านการปฏิบัติหน้าที่ของปุโรหิต ประชาชนจะต้องสำรวจจิตใจอย่างสุดกำลังและสารภาพความบาป พวกเขาหันหน้าไปทางวิสุทธิสถานและร่วมใจกันอธิษฐานอย่างเงียบๆ คำวิงวอนจึงขึ้นไปกับควันของเครื่องหอม ขณะที่พวกเขาเชื่อมั่นในพระคุณความดีของพระผู้ช่วยให้รอดที่ทรงสัญญาไว้โดยมีเครื่องบูชาไถ่บาปเป็นสัญลักษณ์ของพระองค์ เวลาเช้าเย็นที่กำหนดให้ถวายเครื่องบูชาเป็นเวลาที่ศักดิ์สิทธิ์ และกลายเป็นกำหนดเวลานมัสการสำหรับคนยิวทั้งชาติ แม้ในเวลาต่อมาเมื่อคนยิวถูกจับไปเป็นเชลยอยู่ในดินแดนต่างๆ ที่อยู่ห่างไกล ก็ยังหันหน้าไปทางกรุงเยรูซาเล็มตามกำหนดเวลาเดิมเพื่อทูลวิงวอนพระเจ้าของคนอิสราเอล ส่วนคริสเตียนก็ถือธรรมเนียมนี้เป็นตัวอย่างของการอธิษฐานประจำเช้าเย็น ถึงแม้ว่าพระเจ้าทรงตำหนิการนมัสการแบบเป็นพิธีโดยปราศจากจิตวิญญาณ แต่พระองค์ทรงโปรดปรานผู้ที่รักพระองค์และกราบไว้นมัสการพระองค์ทุกเช้าเย็นเพื่อขอการอภัยบาปที่กระทำและเพื่อวิงวอนขอพระพรสำหรับสิ่งทั้งหลายที่จำเป็น {PP 353.3}

## {PP 354.1}

ส่วนขนมปังนั้นตั้งอยู่เฉพาะพระพักตร์เป็นเครื่องถวายเนืองนิตย์ ฉะนั้นจึงเป็นส่วนหนึ่งของการถวายประจำวัน และเรียกว่า “ขนมปังเฉพาะพระพักตร์” เพราะตั้งอยู่ต่อหน้าพระพักตร์ของพระองค์อยู่เสมอ ซึ่งเป็นการยอมรับว่ามนุษย์เราต้องพึ่งพระเจ้าสำหรับอาหารทั้งฝ่ายกายและฝ่ายจิตวิญญาณ และเรารับอาหารนั้นได้ก็เนื่องจากพระคริสต์เท่านั้นผู้ทรงเป็นคนกลาง พระเจ้าทรงเลี้ยงคนอิสราเอลในถิ่นทุรกันดารด้วยอาหารจากสวรรค์ และพวกเขายังต้องพึ่งพระเมตตาคุณของพระองค์เพื่ออาหารฝ่ายกายและพระพรด้านจิตวิญญาณ ทั้งมานาและขนมปังเฉพาะพระพักตร์เล็งถึงพระคริสต์ผู้ทรงเป็นอาหารแห่งชีวิต และทรงเข้าเฝ้าพระบิดาตลอดเวลาเพื่อเรา พระคริสต์ตรัสถึงพระองค์เองว่า “เราเป็นอาหารแห่งชีวิต…ซึ่งลงมาจากสวรรค์” (ยอห์น 6:48–51 THSV) มีการโรยกำยานบนขนมปัง และทุกวันสะบาโตเมื่อถึงเวลาเปลี่ยนขนมปังใหม่ ปุโรหิตจะเผากำยานเพื่อเป็นที่ระลึกเฉพาะพระเจ้า {PP 354.1}

## {PP 354.2}

### ความบาปถูกถ่ายโอน

ส่วนที่สำคัญที่สุดในการถวายประจำวันคือการถวายเพื่อบุคคล คนบาปที่กลับใจจะนำเครื่องถวายมาที่ประตูพลับพลา จากนั้นจะวางมือบนหัวของสัตว์ตัวนั้นแล้วสารภาพความบาป ซึ่งมีนัยว่าบาปของเขานั้นได้โอนไปยังเครื่องบูชาที่ไร้บาป คนนั้นจะต้องฆ่าสัตว์ดังกล่าวด้วยมือเขาเอง แล้วปุโรหิตจะนำเลือดเข้าไปในวิสุทธิสถานและพรมไว้ต่อหน้าผ้าม่าน ด้านหลังผ้าม่านนั้นคือหีบพันธสัญญาซึ่งบรรจุพระบัญญัติที่คนบาปนั้นได้ล่วงละเมิด ความหมายของพิธีนี้คือ บาปของคนบาปได้ถูกถ่ายโอนไปยังตัวสัตว์ที่นำมาถวาย แล้วก็ถูกโอนเข้าไปยังพลับพลาผ่านเลือดของสัตว์ตัวนั้น มีบางกรณีที่ปุโรหิตไม่นำเลือดเข้าไปในวิสุทธิสถาน[^1] แต่ท่านจะกินเนื้อของเครื่องถวายแทน ตามที่โมเสสสั่งลูกหลานของอาโรนว่า “พระเจ้าได้ประทานของเหล่านั้นให้แก่ท่าน เพื่อท่านจะได้รับความชั่วช้าของชุมนุมชน” (เลวีนิติ 10:17 TKJV) ทั้งสองพิธีนี้เป็นสัญลักษณ์ของการโอนความบาปจากผู้กลับใจไปยังพลับพลา {PP 354.2}

[^1]: ดู ภาคผนวก 6

## {PP 355.1}

ที่กล่าวมานี้เป็นภารกิจที่ทำต่อเนื่องกันทุกวันตลอดทั้งปี ซึ่งทำให้ความบาปของคนอิสราเอลถูกโอนเข้าไปในพลับพลา เป็นมลทินแก่สถานบริสุทธิ์ ฉะนั้นจึงต้องมีงานพิเศษเพื่อชำระบาปเหล่านี้ พระเจ้าทรงบัญชาให้ทำการลบมลทินบาปในแต่ละห้องของพลับพลา ส่วนแท่นบูชาก็เช่นเดียวกัน พระองค์ตรัสว่า “ชำระแท่นบูชาให้บริสุทธิ์พ้นมลทินของคนอิสราเอล” (เลวีนิติ 16:19 THSV) {PP 355.1}

## {PP 355.2}

### วันลบมลทิน

มหาปุโรหิตจะเข้าไปในอภิสุทธิสถานเพื่อชำระพลับพลาปีละครั้ง คือในวันลบมลทินอันสำคัญนั้น ซึ่งภารกิจที่ทำในวันดังกล่าวเป็นการสิ้นสุดพิธีกรรมทั้งหลายของปีนั้น {PP 355.2}

## {PP 355.3}

ในวันลบมลทินจะมีการนำลูกแพะ 2 ตัวมาที่ประตูพลับพลา และมีการจับฉลาก “ฉลากอันหนึ่งสำหรับองค์พระผู้เป็นเจ้า และอีกอันหนึ่งสำหรับแพะรับบาป” (เลวีนิติ 16:8 TNCV) แพะของฉลากที่หนึ่ง ให้ฆ่าเป็นเครื่องบูชาลบล้างบาปสำหรับประชาชน มหาปุโรหิตนำเลือดของเครื่องบูชานี้ผ่านม่านเข้าไปประพรมไว้ที่พระที่นั่งกรุณา “ดังนี้แหละ เขาจะทำการลบมลทินของสถานศักดิ์สิทธิ์ เพราะเหตุมลทินของคนอิสราเอล และเพราะเหตุการทรยศ เพราะบาปทั้งสิ้นของเขา และอาโรนจะกระทำต่อเต็นท์นัดพบ ซึ่งอยู่กับเขาท่ามกลางมลทินของประชาชน”<!--เลวีนิติ 16:16 TH1971--> {PP 355.3}

## {PP 355.4}

“อาโรนจะเอามือทั้งสองวางบนหัวแพะที่มีชีวิตนั้น สารภาพบาปต่างๆ ของคนอิสราเอล การล่วงละเมิดของพวกเขาทั้งหมด และให้บาปทั้งสิ้นของพวกเขาตกลงบนหัวแพะนั้น จากนั้นจงปล่อยมันเข้าไปในถิ่นทุรกันดารโดยมือของคนที่เลือกไว้ แพะนั้นจะบรรทุกความผิดทั้งหมดไปยังที่เปลี่ยว” (เลวีนิติ 16:21–22 THSV) ประชาชนจะถือว่าตนยังไม่พ้นจากภาระแห่งความบาปจนกระทั่งแพะตัวนี้ถูกปล่อยออกไป ในช่วงที่พิธีลบมลทินบาปดำเนินอยู่นั้นประชาชนทุกคนต้องบังคับใจตนเอง กิจธุระทุกอย่างถูกวางไว้ และชุมนุมชนอิสราเอลทั้งมวลใช้วันนั้นในการถ่อมใจลงต่อพระเจ้าด้วยการอธิษฐาน การอดอาหาร และการใคร่ครวญสำรวจจิตใจ {PP 355.4}

## {PP 355.5}(edited to here.)

พิธีลบมลทินประจำปีได้สอนความจริงสำคัญเกี่ยวกับเรื่องการทรงไถ่ให้ประชาชนได้เรียนรู้ ทุกครั้งที่มีการถวายเครื่องบูชาลบล้างบาปตลอดปี มีการรับเครื่องบูชานั้นแทนที่คนบาป แต่เลือดนั้นไม่ได้ทำการชำระความบาปอย่างสมบูรณ์ แต่เป็นเพียงวิธีการที่ความบาปได้ถูกโอนไปยังพลับพลา เมื่อคนบาปฆ่าสัตวบูชาให้เลือดหลั่งไหล เป็นการยอมรับว่าพระบัญญัติของพระเจ้าถูกต้องเที่ยงธรรม และเป็นการประกาศถึงความเชื่อในพระองค์ผู้ที่จะเสด็จมารับความบาปของโลกไป แต่กระนั้นเขายังไม่ได้พ้นจากการถูกกล่าวโทษโดยพระบัญญัติ พอถึงวันลบมลทินหลังจากที่มหาปุโรหิตถวายสัตวบูชาเพื่อชุมนุมชนแล้ว จึงนำเลือดเข้าไปในอภิสุทธิสถานและประพรมไว้ที่พระที่นั่งกรุณาเหนือแผ่นพระโอวาท ฉะนั้นจึงเป็นการตอบสนองต่อข้อกำหนดของพระบัญญัติที่กำหนดเอาชีวิตของคนบาป จากนั้นมหาปุโรหิตในฐานะคนกลางจึงรับเอาบาปทั้งมวลนั้นมาอยู่ที่ตัวของท่าน และออกจากพลับพลาไปในขณะที่แบกรับเอาภาระแห่งความผิดบาปของคนอิสราเอล ที่ประตูพลับพลานั้นมหาปุโรหิตจะวางมือลงบนหัวของแพะรับบาป “สารภาพบาปต่างๆ ของคนอิสราเอล การล่วงละเมิดของพวกเขาทั้งหมด และให้บาปทั้งสิ้นของพวกเขาตกลงบนหัวแพะนั้น” เมื่อแพะที่กำลังแบกเอาความบาปของพวกเขาถูกส่งออกไป ถือว่าบาปของประชาชนถูกกำจัดออกไปอย่างถาวร ทั้งนี้เป็นการปฏิบัติที่ “เป็นแบบจำลองและเงาของสิ่งที่อยู่ในสวรรค์” {PP 355.5}

## {PP 356.1}

### แบบจำลองสวรรค์

อย่างที่ได้กล่าวมาแล้วว่า โมเสสสร้างพลับพลาตามแบบที่ทรงสำแดงแก่ท่านบนภูเขา “ซึ่งเป็นเครื่องหมายของปัจจุบัน มีการนำของถวายและเครื่องบูชามาถวายตามแบบ”<!--ฮีบรู 9:9--> ทั้งสองห้องเป็น “แบบจำลองของสวรรค์” พระคริสต์ทรงเป็นมหาปุโรหิตของเรา “เป็นผู้ปฏิบัติกิจในสถานศักดิ์สิทธิ์และในพลับพลาแท้ที่องค์พระผู้เป็นเจ้าทรงตั้งไว้ ไม่ใช่มนุษย์ตั้ง” (ฮีบรู 9:9, 23; 8:2) ในนิมิตอัครสาวกยอห์นเห็นพลับพลาของพระเจ้าในสวรรค์ “มีคบเพลิงเจ็ดอันจุดอยู่ตรงหน้าพระที่นั่ง” ยอห์นยังได้เห็นทูตสวรรค์องค์หนึ่ง “ถือกระถางไฟทองคำ…พระเจ้าประทานเครื่องหอมมากมายแก่ทูตองค์นั้น เพื่อให้ถวายร่วมกับคำอธิษฐานของธรรมิกชนทั้งหมดบนแท่นบูชาทองคำที่อยู่หน้าพระที่นั่งนั้น” (วิวรณ์ 4:5; 8:3) ผู้เผยพระวจนะยอห์นได้เห็นห้องแรกของพระวิหารในสวรรค์มี “คบเพลิงเจ็ดอัน” และ “แท่นบูชาทองคำ” ซึ่งมีคันประทีปทองคำและแท่นเผาเครื่องหอมแบบจำลองในพลับพลาบนโลก ต่อมายอห์นเห็นนิมิตอีก “แล้วพระวิหารของพระเจ้าในสวรรค์ก็เปิดออก” (วิวรณ์ 11:19) ท่านจึงมองผ่านม่านเข้าไปในห้องอภิสุทธิสถาน และเห็น “หีบพันธสัญญาของพระองค์” (วิวรณ์ 11:19) ซึ่งโมเสสได้จำลองไว้โดยการสร้างหีบศักดิ์สิทธิ์เพื่อบรรจุพระบัญญัติของพระเจ้า {PP 356.1}

## {PP 357.1}

โมเสสสร้างพลับพลา “ตามแบบที่ได้เห็น” ส่วนเปาโลได้กล่าวว่า “พลับพลากับเครื่องใช้ทุกชนิดในพิธีนมัสการนั้น” เป็น “แบบจำลองของสวรรค์” (กิจการ 7:44; ฮีบรู 9:21, 23) ฝ่ายยอห์นกล่าวว่า ท่านได้เห็นพลับพลาในสวรรค์ เป็นที่ที่พระเยซูทรงปฏิบัติกิจเพื่อเราทั้งหลาย ซึ่งเป็นแม่แบบของการถวายบูชาและพลับพลาที่โมเสสสร้าง {PP 357.1}

## {PP 357.2}

พระวิหารในสวรรค์เป็นที่ประทับของจอมกษัตริย์ “คนนับแสนๆ ปรนนิบัติพระองค์ คนนับล้านๆ เข้าเฝ้าพระองค์” (ดาเนียล 7:10) มีแสงรัศมีจากพระที่นั่งนิรันดร์ฉายเต็มพระวิหาร มีเสราฟิมเปล่งประกายเจิดจ้า แต่ละตนปิดหน้าด้วยความเคารพยำเกรง ไม่มีอาคารใดในโลกที่สามารถสะท้อนถึงความกว้างใหญ่และสง่าราศีแห่งพระวิหารในสวรรค์ได้ แต่พลับพลาของโมเสสนั้นได้สอนหลักความจริงสำคัญอันเกี่ยวกับพลับพลาในสวรรค์ พิธีกรรมจึงแบ่งออกเป็นสองส่วน คือพิธีประจำวัน และพิธีประจำปี ซึ่งแต่ละส่วนก็มีห้องเฉพาะในพลับพลาสำหรับพิธีเหล่านั้น {PP 357.2}

## {PP 357.3}

หลังจากที่พระผู้ช่วยให้รอดของเราเสด็จขึ้นสวรรค์พระองค์ทรงเริ่มภารกิจของพระองค์ในฐานะมหาปุโรหิต เปาโลกล่าวว่า “พระคริสต์ไม่ได้เสด็จเข้าไปในสถานศักดิ์สิทธิ์ที่สร้างขึ้นด้วยมือมนุษย์ ซึ่งถอดแบบจากของจริง แต่พระองค์เสด็จเข้าไปในสวรรค์นั้นเอง เพื่อทรงปรากฏตัวต่อพระพักตร์พระเจ้าเพื่อพวกเรา”(ฮีบรู 9:24) การปฏิบัติพระราชกิจของพระคริสต์แบ่งออกเป็นสองส่วน ซึ่งแต่ละส่วนมีระยะเวลาปฏิบัติและสถานที่เฉพาะในพระวิหารแห่งสวรรค์ เหมือนที่พลบพลาในโลกแบ่งออกเป็นสองส่วน คือการถวายประจำวันและการถวายประจำปี และแต่ละส่วนมีห้องเฉพาะในพลับพลา {PP 357.3}

## {PP 357.4}

เมื่อพระคริสต์เสด็จขึ้นสวรรค์พระองค์ทรงอ้างพระโลหิตของพระองค์ต่อพระบิดาเพื่อเหล่าผู้เชื่อที่ถ่อมใจ เช่นเดียวกันในการถวายประจำวันปุโรหิตได้พรมเลือดจากเครื่องบูชาในวิสุทธิสถานเพื่อคนบาป {PP 357.4}

## {PP 357.5}

พระโลหิตของพระคริสต์ช่วยคนบาปที่กลับใจให้หลุดพ้นจากการถูกกล่าวโทษโดยพระบัญญัติ แต่ในขณะเดียวกันก็ไม่ได้ลบล้างความบาปที่กระทำ ความบาปเหล่านั้นยังบันทึกไว้อยู่ในพลับพลาจนถึงการลบมนทินครั้งสุดท้าย ระบบการถวายบูชาของคนอิสราเอลก็เช่นกัน เลือดจากเครื่องถวายลบล้างบาปได้ลบเอาความบาปจากผู้ที่ถ่อมตัว แต่ความบาปนั้นยังอยู่ในพลับพลาจนถึงวันลบมลทิน {PP 357.5}

## {PP 357.6}

### การลบมลทินบาป

ในวันสำคัญแห่งการประทานบำเหน็จครั้งสุดท้ายนั้น คนตายจะ “ถูกพิพากษาตามการกระทำของเขาทั้งหลายที่เขียนไว้ในหนังสือเหล่านั้น” (วิวรณ์ 20:12) ในคราวนั้นความบาปของทุกคนที่สำนึกผิดอย่างแท้จริงจะถูกลบออกจากสมุดบันทึกในสวรรค์โดยพระบารมีแห่งพระโลหิตของพระคริสต์ที่ทรงไถ่มนุษย์ให้คืนดีกับพระเจ้า ดังนั้นพลับพลาในสวรรค์จะได้รับการชำระให้บริสุทธิ์ปราศจากประวัติของความบาปอีก ในพิธีกรรมจำลองนั้น การลบล้างความบาปเกิดขึ้นในวันลบมลทิน คือวันที่ชำระพลับพลาในโลกจากความบาปทั้งหลายที่ทำให้พลับพลาเป็นมลทิน โดยอาศัยเลือดของเครื่องถวายลบล้างบาป {PP 357.6}

## {PP 358.1}

การลบมลทินครั้งสุดท้ายของผู้ที่สำนึกผิดอย่างแท้จริงนั้นเป็นการลบบันทึกเรื่องความบาปจากหนังสือแห่งสวรรค์ และจะไม่มีการจดจำหรือระลึกถึงอีก เช่นเดียวกับพิธีกรรมอันเป็นสัญลักษณ์นั้น ความบาปถูกแบกไปในถิ่นทุรกันดาร ให้แยกจากชุมนุมชนตลอดไป {PP 358.1}

## {PP 358.2}

เนื่องจากว่าซาตานเป็นต้นกำเนิดเป็นต้นเหตุของความบาปทั้งมวล คือเป็นตัวการโดยตรงที่ทำให้เกิดความบาปทั้งหลายซึ่งเป็นเหตุให้พระคริสต์ต้องสิ้นพระชนม์ ฉะนั้นถ้าพูดถึงความยุติธรรมแล้ว ซาตานต้องรับโทษขั้นสุดท้าย ภารกิจของพระคริสต์ในการไถ่มนุษย์ให้รอดและการชำระจักรวาลให้พ้นจากความบาปจะสิ้นสุดเมื่อการขจัดความบาปออกจากพลับพลาในสวรรค์ และการวางบาปทั้งหลายเหล่านั้นบนซาตาน ผู้ต้องรับโทษขั้นสุดท้าย ในระบบการถวายบูชาของชาวอิสราเอลก็เช่นกัน พิธีกรรมทั้งหลายที่ทำต่อเนื่องกันมาตลอดทั้งปีก็สิ้นสุดลงเมื่อชำระพลับพลาและวางมือสารภาพลงบนหัวของแพะรับบาป {PP 358.2}

## {PP 358.3}

ฉะนั้นการปฏิบัติกิจในพลับพลา หรือต่อมาในพระวิหารที่สร้างมาแทนที่พลับพลานั้น ประชาชนได้เรียนรู้ทุกวันถึงความจริงอันสำคัญเกี่ยวกับการสิ้นพระชนของพระคริสต์ และภารกิจของพระองค์ในฐานะมหาปุโรหิต นอกจากนั้นปีละครั้งยังได้รับบทเรียนถึงเหตุการต่างๆ ถึงฉากสุดท้ายของมหาสงครามระหว่างพระคริสต์กับซาตาน และการชำระจักรวาลให้สะอาดปราศจากความบาปและคนบาป {PP 358.3}
