---
chapter:
  number: 38
  title:
    th: เดินทางเลี่ยงเอโดม
    en: The Journey Around Edom
  url:
  basedon: กันดารวิถี 20:14–29; 21:1–9
---

## {PP 422.1}

### ขาวเอโดมปฏิเสธ

ค่ายที่พักของคนอิสราเอลตั้งอยู่ห่างจากเขตแดนเอโดมเล็กน้อย ทั้งโมเสสและประชาชนปรารถนาเป็นอย่างยิ่งที่จะใช้เส้นทางผ่านดินแดนเอโดมเพื่อไปยังแผ่นดินแห่งพระสัญญา โมเสสจึงส่งผู้สื่อสารไปยังกษัตริย์ของเอโดมตามพระบัญชาของพระเจ้า {PP 422.1}

## {PP 422.2}

เรียนว่า “ชาวอิสราเอลพี่น้องของท่านกล่าวเช่นนี้ว่า ‘ท่านคงทราบเรื่องราวความทุกข์ยากลำบากของเราทั้งหมดแล้ว บรรพบุรุษของเราไปยังอียิปต์ และพวกเราก็อาศัยอยู่ที่นั่นหลายปี ชาวอียิปต์ข่มเหงรังแกเรากับบรรพบุรุษ แต่เมื่อเราร้องทูลองค์พระผู้เป็นเจ้าพระองค์ทรงได้ยินและทรงส่งทูตองค์หนึ่งนำเราออกมาจากอียิปต์ บัดนี้เราตั้งค่ายพักอยู่ที่คาเดช ซึ่งเป็นเมืองชายแดนของท่าน โปรดอนุญาตให้เราผ่านแดน เราจะไม่ล่วงล้ำไร่นาหรือสวนองุ่นของท่าน เราจะไม่ดื่มน้ำจากบ่อของท่าน แต่จะไปตามทางหลวง และจะไม่หันไปทางซ้ายหรือทางขวาจนกว่าจะผ่านพ้นเขตแดนของท่าน’” (กันดารวิถี 20:14–17 TNCV) {PP 422.2}

## {PP 422.3}

โมเสสขอร้องอย่างสุภาพแต่กษัตริย์ของเอโดมข่มขู่กลับมาว่า “เจ้าจะผ่านไปไม่ได้ มิฉะนั้นเราจะออกมาสู้กับเจ้าด้วยดาบ” (กันดารวิถี 20:18 THSV) {PP 422.3}

## {PP 422.4}

บรรดาผู้นำคนอิสราเอลตกใจที่ถูกปฏิเสธเช่นนี้จึงขอร้องกษัตริย์เอโดมเป็นครั้งที่สองโดยสัญญาว่า “เราจะเดินไปทางหลวง ถ้าเราดื่มน้ำของฝ่าพระบาท ไม่ว่าตัวเราหรือฝูงสัตว์ เราจะจ่ายเงินให้ เราไม่ต้องการสิ่งอื่นใดเลยนอกจากการเดินผ่านไป” (กันดารวิถี 20:19 THSV) {PP 422.4}

## {PP 422.5}

แต่คำตอบที่ได้รับคือ “เจ้าจะผ่านไปไม่ได้” (กันดารวิถี 20:20 THSV) กองกำลังถืออาวุธชาวเอโดมตั้งมั่นในช่องแคบต่างๆ เป็นไปไม่ได้ที่จะเข้าเขตเอโดมอย่างสันติ และชาวฮีบรูถูกห้ามไว้ไม่ให้ใช้กำลัง จำเป็นต้องใช้เส้นทางที่ยาวไกลอ้อมแผ่นดินเอโดม {PP 422.5}

## {PP 422.6}

หากประชาชนวางใจในพระเจ้าเมื่อต้องเผชิญกับการทดสอบ พระองค์คงนำพวกเขาผ่านแผ่นดินเอโดมได้สำเร็จ ส่วนชาวเอโดมคงเกิดความเกรงกลัวต่อคนอิสราเอล และไม่คิดตั้งตัวเป็นศัตรู แต่จะปฏิบัติต่อพวกเขาด้วยไมตรีจิต แต่คนอิสราเอลไม่ได้ทำตามพระวจนะของพระเจ้าทันที และในขณะที่พวกเขากำลังบ่นต่อว่าอยู่นั้น โอกาสทองได้ผ่านพ้นไป ในที่สุดเมื่อพวกเขาพร้อมที่จะส่งคนไปยื่นคำขอต่อกษัตริย์เอโดม ท่านก็ปฏิเสธ ตั้งแต่คนอิสราเอลออกมาจากอียิปต์ ซาตานทำงานอย่างต่อเนื่องเพื่อขัดขวางและล่อลวงให้พวกเขาทำบาปเพื่อพวกเขาจะไม่สามารถรับแผ่นดินคานาอันเป็นมรดก เพราะคนอิสราเอลขาดความเชื่อนี้เองจึงเปิดโอกาสให้ซาตานขัดขวางพระประสงค์ของพระเจ้าซ้ำแล้วซ้ำอีก {PP 422.6}

## {PP 423.1}

การเชื่อในพระวจนะของพระเจ้าและการเร่งปฏิบัติตามทันทีในขณะที่ทูตสวรรค์ของพระองค์เฝ้ารอที่จะช่วยเหลือเรานั้นเป็นสิ่งสำคัญ ทูตของซาตานคอยขัดขวางทุกๆ ย่างก้าวของการเคลื่อนไปข้างหน้า เมื่อพระเจ้าทรงบัญชาให้คนของพระองค์ก้าวไปข้างหน้าตามการทรงนำของพระองค์ และพระองค์พร้อมที่จะทำการยิ่งใหญ่เพื่อพวกเขา ซาตานก็ล่อลวงพวกเขาให้ลังเลและยื้อเวลาซึ่งทำให้พระองค์ไม่พอพระทัย มันพยายามยุแหย่ให้เกิดความแตกแยก ให้เกิดการพร่ำบ่น หรือให้ขาดความเชื่อ เพื่อพวกเขาจะไม่ได้รับพระพรที่พระองค์ทรงปรารถนาที่จะประทานให้ ผู้รับใช้ของพระเจ้าควรเป็นเหมือนทหารที่พร้อมรบ ที่จะเคลื่อนไหวทันทีที่พระเจ้าทรงเปิดทาง การชักช้าร่ำไรจะเปิดช่องทางให้ซาตานชนะพวกเขาได้ {PP 423.1}

## {PP 423.2}

### คำสั่งเกี่ยวกับเอโดม

พระบัญชาครั้งแรกของพระเจ้าที่มีต่อโมเสสเกี่ยวกับการเดินทางผ่านดินแดนเอโดม หลังจากทรงประกาศว่าชาวเอโดมจะมีความเกรงกลัวต่อคนอิสราเอล พระองค์ทรงห้ามไม่ให้คนของพระองค์ฉวยโอกาสนี้เอาเปรียบพวกเขา คนอิสราเอลจะต้องไม่รุกรานชาวเอโดม แม้ว่าพวกเขาจะสามารถกระทำได้อย่างง่ายดายเพราะฤทธานุภาพของพระเจ้าสถิตอยู่ด้วย และชาวเอโดมก็ตกอยู่ในความหวาดกลัวก็ตาม พระองค์ตรัสสั่งว่า “จงระวังตัวให้ดี อย่าต่อสู้เขา เพราะเราจะไม่ให้ดินแดนของเขาแก่เจ้าเลย จะไม่ให้ที่ดินแม้เพียงฝ่าเท้าเหยียบ เพราะเราได้ให้ภูเขาเสอีร์แก่เอซาวเป็นกรรมสิทธิ์” (เฉลยธรรมบัญญัติ 2:4–5 THSV) ชาวเอโดมสืบเชื้อสายจากอับราฮัมและอิสอัค และเพื่อเห็นแก่ผู้รับใช้ของพระองค์เหล่านี้ พระองค์ทรงโปรดปรานลูกหลานของเอซาว โดยประทานภูเขาเสอีร์ให้เป็นกรรมสิทธิ์ และห้ามไม่ให้ผู้ใดไปรบกวนชาวเอโดม ยกเว้นว่าพวกเขาจะทำบาปจนเกินขอบเขตพระเมตตาของพระองค์ ชาวฮีบรูมีหน้าที่ขับไล่และทำลายล้างชาวคานาอันซึ่งได้ทำบาปจนความชั่วสุกงอมเต็มที่ แต่ชาวเอโดมยังอยู่ในช่วงพิสูจน์ตัวเอง พระเจ้าจึงทรงสั่งให้ปฏิบัติต่อพวกเขาด้วยความเมตตา พระเจ้าทรงพอพระทัยในความเมตตา พระองค์ทรงสำแดงพระกรุณาก่อนที่จะทรงพิพากษาลงโทษ พระองค์ทรงสอนให้คนอิสราเอลไว้ชีวิตชาวเอโดมก่อนที่จะทรงบัญชาให้ทำลายชาวคานาอัน {PP 423.2}

## {PP 424.1}

บรรพบุรุษของชาวเอโดมและชาวอิสราเอลเป็นพี่น้องกัน จึงควรมีมิตรไมตรีต่อกันในฐานะบ้านพี่เมืองน้อง พระเจ้าทรงห้ามชาวอิสราเอลไม่ให้แก้แค้นชาวเอโดมที่ถูกปฏิเสธไม่ให้เดินทางผ่านดินแดน ไม่ว่าจะเป็นในขณะนั้นหรือต่อไปในอนาคต ไม่ให้คาดหวังว่าจะได้รับส่วนใดส่วนหนึ่งของแผ่นดินเอโดม ถึงแม้ว่าคนอิสราเอลเป็นชนชาติที่พระเจ้าทรงเลือกและเป็นที่โปรดปรานของพระองค์ แต่พวกเขายังต้องทำตามข้อกำหนดที่พระองค์ทรงวางไว้ พระเจ้าทรงสัญญาว่าจะประทานดินแดนกรรมสิทธิ์ที่อุดมสมบูรณ์ แต่ไม่ให้พวกเขารู้สึกว่าเป็นคนกลุ่มเดียวในโลกที่มีสิทธิ์จนไปเบียดเบียนคนอื่น ตลอดการคบค้ากับชาวเอโดม พระเจ้าทรงให้คนอิสราเอลระวังไม่ให้ปฏิบัติต่อพวกเขาอย่างไม่ยุติธรรม ให้ซื้อเสบียงตามความต้องการ และจ่ายเงินให้ครบทันทีทุกครั้ง พระเจ้าทรงเตือนสติพวกเขาให้ไว้วางใจพระองค์และเชื่อฟังตามพระวจนะว่า “เพราะพระเยโฮวาห์พระเจ้าของพวกเจ้าได้อำนวยพระพรแก่บรรดาการที่มือของพวกเจ้าได้กระทำ…พวกเจ้ามิได้ขัดสนสิ่งใดเลย” (เฉลยธรรมบัญญัติ 2:7 TH1971) พวกเขาไม่จำเป็นต้องพึ่งพาชาวเอโดม เพราะมีพระเจ้าผู้เปี่ยมด้วยทรัพยากรอนันต์ จะต้องไม่ใช้กำลังหรือการฉ้อโกงเพื่อให้ได้สิ่งของของชาวเอโดม แต่จะต้องปฏิบัติตามกฎของพระเจ้าเสมอที่กล่าวว่า “จงรักเพื่อนบ้านเหมือนรับตนเอง” (มัทธิว 22:39 TH1971) {PP 424.1}

## {PP 424.2}

### โอกาสดีที่พลาดไป

หากคนอิสราเอลได้ผ่านดินแดนเอโดมตามพระประสงค์ของพระเจ้า การเดินทางนั้นไม่เพียงแต่จะเป็นพระพรแก่พวกเขา แต่ชาวเอโดมก็ยังจะได้รับประโยชน์อีกด้วย เพราะพวกเขาจะมีโอกาสได้รู้จักกับคนของพระเจ้าและการนมัสการพระองค์ ทั้งยังจะได้เห็นว่าพระเจ้าของยาโคบทรงอวยพรคนที่รักและยำเกรงพระองค์ให้เจริญรุ่งเรืองขึ้นอย่างไร พระเจ้าทรงตอบสนองเสียงร้องขอของประชาชนด้วยการประทานน้ำ แต่พระองค์ทรงยอมให้ผลลัพธ์ของการไม่เชื่อลงโทษพวกเขาเอง พวกเขาต้องเดินทางผ่านดินแดนที่แห้งแล้งและอาศัยธารน้ำอัศจรรย์เพื่อดับกระหาย ซึ่งถ้าพวกเขาไว้วางใจในพระองค์ก็จะไม่ต้องการน้ำจากธารอัศจรรย์อีก {PP 424.2}

## {PP 424.3}

ด้วยเหตุนี้ ชนชาติอิสราเอลจึงเปลี่ยนทิศทางมุ่งหน้าไปทางใต้อีกครั้ง พวกเขาเดินทางฝ่าทะเลทรายแห้งแล้งซึ่งดูโหดร้ายยิ่งกว่าเดิมหลังจากที่ได้เห็นความเขียวชอุ่มของเนินสูงและหุบเขาแห่งเอโดม ท่ามกลางแนวเทือกเขาที่พาดผ่านลงมายังทะเลทรายอันหมองหม่นนี้ ภูเขาโฮร์ตั้งตระหง่านเด่นสง่า ยอดเขาแห่งนี้เป็นสถานที่ที่กำหนดไว้สำหรับการสิ้นใจและการฝังศพของอาโรน เมื่อชาวอิสราเอลเดินทางมาถึงภูเขาลูกนี้ พระเจ้าตรัสสั่งแก่โมเสสว่า {PP 424.3}

## {PP 425.1}

“บัดนี้จงนำอาโรนและเอเลอาซาร์บุตรของเขาขึ้นไปบนภูเขาโฮร์ จงถอดเครื่องแต่งกายปุโรหิตของอาโรนและสวมให้เอเลอาซาร์ เพราะที่นั่นอาโรนจะตายไปอยู่กับบรรพบุรุษของเขา” (กันดารวิถี 20:25–26 TNCV) {PP 425.1}

## {PP 425.2}

ชายชราสองคนบากบั่นาขึ้นภูเขาพร้อมกับอีกคนที่อายุน้อยกว่า ผมบนศีรษะของโมเสสกับอาโรนขาวโพลนดั่งหิมะสะท้อนถึงเวลาที่ล่วงเลยมา 120 ปี ชีวิตที่ยาวนานของพวกท่านผ่านทั้งการทดสอบที่หนักหนาสาหัส และมีการรับเกียรติสูงสุดเท่าที่มนุษย์คนใดเคยรับมา ท่านทั้งสองเป็นผู้ที่มีพรสวรรค์อันล้ำเลิศ และพรสวรรค์เหล่านั้นได้รับการเชิดชู พัฒนาและขัดเกลาด้วยการสามัคคีธรรมกับพระเจ้าองค์นิรันดร์ โมเสสกับอาโรนได้อุทิศชีวิตในการรับใช้พระเจ้าและเพื่อนมนุษย์อย่างไม่เห็นแก่ตัว ใบหน้าของท่านทั้งสองเปล่งประกายถึงสติปัญญาอันปราดเปรื่อง ความมุ่งมั่น อุดมการณ์อันสูงส่ง และจิตใจที่เอื้ออาทร {PP 425.2}

## {PP 425.3}

โมเสสกับอาโรนร่วมกันแบกภาระและทำงานเคียงข้างกันมานานหลายปี ทั้งสองร่วมฝ่าฟันอันตรายกันมานับครั้งไม่ถ้วน และได้รับพระพรพิเศษจากพระเจ้าด้วยกัน บัดนี้ถึงเวลาที่ทั้งสองจะต้องพรากจากกันแล้ว โมเสสกับอาโรนเดินไปอย่างเชื่องช้า การไต่ขึ้นเขาอันสูงชันนั้นเหนื่อยยาก ทั้งสองจึงแวะพักข้างทางบ่อยครั้ง และสนทนากันถึงเรื่องราวในอดีตกับสิ่งที่จะเกิดขึ้นในภายภาคหน้า ท่านทั้งสองมองลงไปยังทะเลทรายที่แผ่กว้างออกไปจนสุดสายตา ซึ่งเป็นสถานที่ที่คนอิสราเอลพเนจรมาเป็นเวลาช้านาน ค่ายของมวลชนชาวอิสราเอลตั้งอยู่เบื้องล่าง พระเจ้าทรงเลือกโมเสสกับอาโรน และท่านทั้งสองได้อุทิศช่วงเวลาที่ดีที่สุดของชีวิตเพื่อประโยชน์ของคนเหล่านี้ ทั้งยังมีความห่วงใยในความเป็นอยู่ของชนชาตินี้อย่างสุดซึ้ง และเสียสละอย่างใหญ่หลวงเพื่อพวกเขา เลยเทือกเขาแห่งเอโดมไปคือเส้นทางไปสู่แผ่นดินแห่งพระสัญญา เป็นดินแดนที่ทั้งสองจะไม่มีโอกาสได้ชื่นชม แต่โมเสสกับอาโรนไม่รู้สึกดึงดันขัดขืนแต่อย่างใด ไม่มีเสียงบ่นหลุดออกจากปากของท่านทั้งสองเลย มีแต่ร่องรอยแห่งความโศกเศร้าอยู่บนใบหน้าของคนทั้งสองขณะที่ระลึกถึงเหตุการณ์ที่ทำให้ต้องสูญเสียโอกาสที่จะได้รับมรดกของบรรพบุรุษ {PP 425.3}

## {PP 425.4}

### การจากไปของอาโรน

ภารกิจรับใช้ของอาโรนที่มีต่อคนอิสราเอลได้เสร็จสิ้นแล้ว 40 ปีก่อนหน้านี้เมื่อท่านอายุได้ 83 ปี พระเจ้าทรงเรียกท่านให้ร่วมภารกิจสำคัญกับโมเสส ท่านได้ร่วมมือกับน้องชายในการนำชนชาติอิสราเอลออกจากอียิปต์ ได้ชูแขนของโมเสสขึ้นขณะที่กองทัพฮีบรูต่อสู้กับชาวอามาเลข ท่านได้รับอนุญาตให้ขึ้นไปบนภูเขาซีนายเพื่อเข้าใกล้พระเจ้าและได้เห็นพระสิริของพระองค์ พระเจ้าประทานตำแหน่งปุโรหิตให้วงศ์วานของอาโรน และให้ท่านได้รับตำแหน่งมหาปุโรหิตอันทรงเกียรติ พระองค์ทรงสนับสนุนท่านในตำแหน่งอันบริสุทธิ์ศักดิ์สิทธิ์นี้ด้วยการลงโทษโคราห์กับพรรคพวกอย่างแสนสาหัส และทรงรับฟังคำวิงวอนของท่านเพื่อยับยั้งภัยพิบัติ ครั้นเมื่อลูกชายทั้งสองต้องตายเพราะการละเมิดพระบัญชาของพระเจ้าที่ตรัสไว้อย่างเฉพาะเจาะจง อาโรนก็ไม่ได้ต่อต้านหรือปริปากบ่นแต่อย่างใด อย่างไรก็ดีชีวิตที่สง่างามของท่านมีจุดด่างพร้อยเพราะความบาปอันใหญ่หลวงที่ยอมฟังเสียงเอะอะโวยวายของประชาชนและหลอมลูกวัวทองคำขึ้นที่ภูเขาซีนาย และอีกครั้งหนึ่งเมื่อท่านกับมิเรียมพากันอิจฉาและบ่นต่อว่าโมเสส นอกจากนั้นอาโรนได้ทำผิดต่อพระเจ้าที่คาเดชพร้อมกับโมเสสโดยการไม่เชื่อฟังพระบัญชาที่ให้กล่าวกับศิลาเพื่อให้น้ำไหลออกมา {PP 425.4}

## {PP 426.1}

โมเสสกับอาโรนเป็นผู้นำสำคัญแห่งประชากรของพระเจ้า พระองค์มีพระประสงค์ให้ท่านทั้งสองเป็นตัวแทนของพระคริสต์ อาโรนมีชื่อเผ่าต่างๆ ของอิสราเอลจารึกอยู่บนทับทรวงแนบไว้ที่อกของท่าน ท่านประกาศให้ประชาชนรู้ถึงน้ำพระทัยของพระเจ้า ในวันลบมลทินบาปท่านได้นำเลือดเข้าไปในสถานบริสุทธิ์ที่สุดในฐานะคนกลางเพื่อคนอิสราเอลทั้งปวง แล้วก็ออกมาอวยพรชุมนุมชน เหมือนดั่งพระคริสต์จะเสด็จมาอวยพรคนของพระองค์ที่เฝ้ารอคอยเมื่อพระองค์เสร็จสิ้นพันธกิจแห่งการนำมนุษย์คืนดีกับพระเจ้า เนื่องจากอาโรนได้รับตำแหน่งที่ศักดิ์สิทธิ์ในฐานะตัวแทนพระคริสต์ผู้เป็นมหาปุโรหิตของเรา ความบาปของท่านที่คาเดชจึงใหญ่หลวงยิ่งนัก {PP 426.1}

## {PP 426.2}

โมเสสถอดชุดปุโรหิตออกจากตัวของอาโรนด้วยความเศร้าสลดใจ และสวมใส่ให้เอเลอาซาร์ผู้สืบทอดตำแหน่งตามที่พระเจ้าทรงบัญชา เพราะเหตุความบาปของอาโรนที่คาเดช ท่านจึงไม่ได้รับสิทธิพิเศษในการทำหน้าที่มหาปุโรหิตในแผ่นดินคานาอัน ไม่มีโอกาสถวายบูชาครั้งแรกเพื่อขอพรสำหรับแผ่นดินที่อุดมสมบูรณ์อันเป็นกรรมสิทธิ์ของอิสราเอล ส่วนโมเสสยังคงต้องแบกภาระในการนำประชาชนต่อไปจนถึงเขตแดนคานาอัน ท่านจะสามารถเข้าใกล้จนมองเห็นแผ่นดินแห่งพระสัญญานั้นได้ แต่จะไม่ได้เข้าไป หากโมเสสกับอาโรนได้ผ่านการทดสอบตรงหน้าศิลาที่คาเดชโดยไม่ปริปากบ่น อนาคตของท่านทั้งสองคงแตกต่างไปอย่างสิ้นเชิง การกระทำที่ผิดพลาดไม่อาจถูกลบล้างได้ การแพ้การทดลองหรือการประมาทเพียงชั่วขณะเดียวอาจส่งผลกระทบไปตลอดชีวิตที่เหลืออยู่แม้จะพยายามแก้ไขก็ตาม {PP 426.2}

## {PP 426.3}

### สืบทอดตำแหน่ง

เป็นที่รับรู้กันทั่วไปว่าเอเลอาซาร์จะสืบทอดตำแหน่งมหาปุโรหิตต่อจากอาโรน ฉะนั้นเมื่อโมเสสกับอาโรนและเอเลอาซาร์ไม่ได้อยู่ในค่าย ทำให้ประชาชนหวาดหวั่น ทุกคนกระสับกระส่ายรอคอยให้ทั้งสามท่านกลับมา ในขณะที่เฝ้ารออยู่นั้น ประชาชนสังเกตว่าท่ามกลางมหาชนอิสราเอล คนที่เป็นผู้ใหญ่เมื่อครั้งที่เดินทางออกจากอียิปต์แทบทุกคนได้เสียชีวิตในถิ่นทุรกันดาร เมื่อคิดถึงคำพิพากษาที่กล่าวโทษโมเสสกับอาโรนทุกคนรู้สึกสังหรณ์ใจว่าจะมีเหตุร้ายเกิดขึ้น บางคนรู้ความลับของการเดินทางไปที่ยอดภูเขาโฮร์แล้ว ความวิตกกังวลที่พวกเขามีต่อผู้นำจึงทวียิ่งขึ้นจากความทรงจำอันขมขื่นและการตำหนิตนเอง {PP 426.3}

## {PP 427.1}

ในที่สุดประชาชนเห็นเงาของโมเสสกับเอเลอาซาร์เดินลงจากภูเขา แต่อาโรนไม่ได้มาด้วย เอเลอาซาร์สวมชุดมหาปุโรหิตแสดงว่าท่านได้รับสืบทอดตำแหน่งจากบิดาแล้ว ประชาชนรู้สึกโศกเศร้าเสียใจ พวกเขายืนล้อมรอบโมเสส ฟังท่านเล่าเหตุการณ์ที่อาโรนเสียชีวิตในอ้อมแขนของท่านที่ยอดภูเขาโฮร์ และศพถูกฝังไว้ที่นั่น ประชาชนร้องไห้คร่ำครวญกับการจากไปของอาโรนผู้เป็นที่รักและชื่นชอบของทุกคน แม้ว่าพวกเขาเคยทำให้ท่านเสียใจบ่อยครั้งก็ตาม “คนอิสราเอลทั้งหมดก็ร้องไห้ไว้ทุกข์ให้อาโรนอยู่ 30 วัน” (กันดารวิถี 20:29 THSV) {PP 427.1}

## {PP 427.2}

พระคัมภีร์บันทึกเรื่องการฝังศพมหาปุโรหิตของอิสราเอลเพียงสั้นๆ ว่า “อาโรนก็สิ้นชีวิต และฝังไว้ที่นั่น” (เฉลยธรรมบัญญัติ 10:6 TH1971) การฝังศพของอาโรนตามพระบัญชาของพระเจ้าที่ตรัสไว้อย่างจำเพาะเจาะจงช่างแตกต่างกับธรรมเนียมปฏิบัติในปัจจุบันเสียจริง ในสมัยนี้งานศพบุคคลสำคัญมักจะจัดขึ้นอย่างหรูหราฟุ่มเฟือย แม้อาโรนเป็นบุคคลเด่นดังที่สุดคนหนึ่งในประวัติศาสตร์ แต่เมื่อท่านจากไปมีคนใกล้ชิดเพียงแค่ 2 คนเท่านั้นที่อยู่เคียงข้างท่านและช่วยในการฝังศพ หลุมฝังศพที่ตั้งอยู่เดียวดายบนภูเขาโฮร์ถูกปิดบังให้พ้นสายตาของคนอิสราเอลตลาดกาล พระเจ้าไม่ได้รับเกียรติในการจัดงานศพอย่างยิ่งใหญ่ให้กับคนตาย หรือการจ่ายเงินมากมายเพื่อช่วยนำร่างให้กลับคืนไปเป็นดิน {PP 427.2}

## {PP 427.3}

### ไม่ผ่านการทดสอบ

ชุมนุมชนทั้งหมดไว้อาลัยให้กับอาโรน แต่ความรู้สึกสูญเสียในครั้งนี้ไม่เท่ากับโมเสส การตายของอาโรนตอกย้ำให้ท่านรู้ว่าวันสุดท้ายของท่านเองใกล้เข้ามาทุกขณะ ถึงแม้เวลาที่เหลืออยู่จะสั้นก็ตาม แต่ท่านรู้สึกเสียใจมากกับการจากไปของอาโรนผู้ที่เคยอยู่เคียงข้างกันมาตลอด เคยร่วมทุกข์ร่วมสุข เคยรับรู้ในความหวังและความกลัวติดต่อกันมาหลายสิบปี บัดนี้โมเสสจะต้องดำเนินภารกิจต่อไปแต่เพียงลำพัง แต่ท่านรู้ว่าพระเจ้าทรงเป็นสหายของท่าน จึงพึ่งพิงพระองค์มากยิ่งขึ้น {PP 427.3}

## {PP 427.4}

เมื่อคนอิสราเอลเดินทางออกจากภูเขาโฮร์ได้ไม่นาน พวกเขาก็พ่ายแพ้ในการต่อสู้กับกษัตรย์เมืองอาราด หนึ่งในกษัตริย์ของชาวคานาอัน แต่เมื่อพวกเขาทูลขอความช่วยเหลือจากพระเจ้า พระองค์ทรงตอบและทรงช่วยพวกเขาปราบศัตรู แต่แทนที่ชัยชนะในครั้งนี้จะช่วยประชาชนให้รู้สึกขอบคุณพระเจ้าและสำนึกว่าตนต้องพึ่งพาพระองค์ กลับทำให้พวกเขาเหลิงและคุยโตโอ้อวด ไม่นานก็กลับมาใช้นิสัยขี้บ่นเหมือนเดิม พวกเขาไม่พอใจที่กองทัพอิสราเอลไม่ได้รับอนุญาตให้บุกคานาอันทันทีหลังจากที่ผู้สอดแนมให้การรายงานราว 40 ปีก่อนหน้านั้น และวิจารณ์ว่าการวนเวียนอันยาวนานในถิ่นทุรกันดารเป็นการเสียเวลาโดยไม่จำเป็น เพราะในตอนนั้นคงพิชิตศัตรูได้อย่างง่ายดายเหมือนที่ทำในตอนนี้ {PP 427.4}

## {PP 428.1}

คนอิสราเอลเดินยิงต่อไปทางทิศใต้ผ่านทะเลทรายเวิ้งว้างที่ร้อนระอุ ปราศจากต้นไม้ใบหญ้าและร่มเงา หนทางดูยาวไกลและยากลำบาก ทุกคนเหนื่อยล้าและกระหายน้ำ ในที่สุดประชาชนก็ล้มเหลว ไม่ผ่านการทดสอบความเชื่อและความอดทน นับวันพวกเขายิ่งห่างเหินจากพระเจ้าเพราะมัวคิดหมกมุ่นอยู่แต่ในด้านลบของเหตุการณ์ในอดีต ประชาชนลืมไปแล้วว่าถ้าไม่ใช่เพราะการพรำ่บ่นเมื่อขาดน้ำที่คาเดช พวกเขาคงไม่ต้องเดินทางอ้อมเขตเอโดม พระเจ้ามีพระประสงค์ที่ดีกว่าสำหรับคนอิสราเอล พวกเขาควรจะรู้สึกขอบคุณพระองค์ที่ทรงลงโทษความบาปด้วยวิธีที่เบาเช่นนี้ แต่ประชาชนกลับหลงตัวเองว่า ถ้าไม่ใช่เพราะพระเจ้าและโมเสสเข้ามาแทรกแซง พวกเขาคงเข้ายึดแผ่นดินแห่งพระสัญญาไปเป็นที่เรียบร้อยแล้ว หลังจากที่สร้างปัญหาให้กับตัวเอง ทำให้ชีวิตประสบความยุ่งยากลำบากกว่าพระประสงค์ของพระเจ้าที่มีไว้สำหรับพวกเขา คนอิสราเอลกล่าวโทษพระเจ้าว่าเป็นเหตุให้พวกเขาต้องลำบาก ด้วยเหตุนี้เองเมื่อพวกเขาคิดถึงการทรงนำของพระองค์จึงรู้สึกขมขื่น สุดท้ายก็ไม่พอใจกับสิ่งใดเลย ทำให้คิดว่าอียิปต์ดูมีหวังและน่าปรารถนายิ่งกว่าเสรีภาพในดินแดนที่พระองค์ทรงนำทางพวกเขาให้ไปถึง {PP 428.1}

## {PP 428.2}

คนอิสราเอลยิ่งเก็บงำความรู้สึกขุ่นเคืองเท่าไหร่ ก็ยิ่งหาข้อจับผิดในพระพรที่ได้รับเท่านั้น “แล้วประชาชนก็่ต่อว่าพระเจ้าและโมเสสว่า ‘ทำไมพาเราออกจากอียิปต์ให้มาตายในถิ่นทุรกันดาร เพราะไม่มีอาหารและไม่มีน้ำ เราเกลียดอาหารอันไร้ค่านี้’” (กันดารวิถี 21:5 THSV ) {PP 428.2}

## {PP 428.3}

โมเสสชี้แจงให้ประชาชนเห็นว่าที่พวกเขาต่อว่าพระเจ้านั้นเป็นความบาปที่ใหญ่หลวง ถ้าไม่ใช่เพราะฤทธิ์อำนาจของพระเจ้าแล้ว พวกเขาไม่สามารถผ่าน “ถิ่นทุรกันดารใหญ่น่ากลัว ซึ่งมีงูแมวเซาและแมงป่องและดินแห้งแล้งไม่มีน้ำ” นั้นไปได้ (เฉลยธรรมบัญญัติ 8:15 TH1971) พระเมตตาของพระเจ้าปกปักรักษาพวกเขาอย่างอัศจรรย์ทุกๆ วันแห่งการเดินทาง ตลอดระยะเวลาที่พระเจ้าทรงนำ พวกเขาได้พบน้ำเพื่อดับกระหาย มีอาหารตกมาจากสวรรค์เพื่อบรรเทาความหิว มีสันติสุขและความปลอดภัยภายใต้ร่มเงาของเสาเมฆในกลางวัน และเสาเพลิงในกลางคืน มีทูตสวรรค์คอยให้ความช่วยเหลือขณะที่พวกเขาไต่ขึ้นเขาอันสูงชัน หรือเดินตามทางขรุขระคดเคี้ยวในแดนกันดาร แม้ว่าพวกเขาต้องประสบกับความยากลำบาก แต่ท่ามกลางคนอิสราเอลทั้งปวงทุกคนยังแข็งแรงดี ตลอดการเดินทางอันยาวไกล เท้าก็ไม่บวม เสื้อผ้าก็ไม่เปื่อยยุ่ย พระเจ้าทรงห้ามสัตว์ที่ดุร้ายแห่งผืนป่า และสัตว์มีพิษในทะเลทรายเอาไว้ เมื่อมีสัญลักษณ์ถึงความรักของพระองค์เช่นนี้แล้ว ถ้าประชาชนยังบ่นต่อไปอีก พระองค์จะทรงถอนการคุ้มครองออกจากพวกเขาจนกว่าพวกเขาจะเห็นคุณค่าของการดูแลรักษาจากพระองค์ แล้วกลับมาหาพระองค์ด้วยความถ่อมใจ {PP 428.3}

## {PP 429.1}

### ไม่ตระหนักถึงการปกป้อง

เนื่องจากพระเจ้าทรงปกป้องคนอิสราเอลด้วยฤทธานุภาพของพระองค์ พวกเขาจึงไม่ตระหนักถึงอันตรายสุดคณานับซึ่งรายล้อมพวกเขาอยู่ตลอดเวลา เมื่อประชาชนไม่สำนึกในพระคุณและไม่เชื่อวางใจในพระเจ้า พวกเขาคิดว่าจะต้องตาย บัดนี้พระองค์จึงทรงยอมให้ความตายเกิดขึ้นตามที่คาดการณ์ไว้ งูพิษในถิ่นทุรกันดารแถบนั้นมีพิษร้ายแรง ผู้ถูกกัดจะมีอาการอักเสบเฉียบพลันและเสียชีวิตอย่างรวดเร็ว เมื่อพระเจ้าทรงถอนการปกป้องออกจากชาวอิสราเอล งูพิษเหล่านั้นจึงกัดพวกเขาเป็นจำนวนมาก {PP 429.1}

## {PP 429.2}

บัดนี้คนทั้งค่ายพากันกระเจิดกระเจิง อกสั่นขวัญแขวน แทบทุกเต็นท์มีศพหรือไม่ก็คนเจ็บใกล้ตาย ไม่มีใครปลอดภัยเลย บ่อยครั้งเสียงกรีดร้องได้ทำลายความเงียบสงัดแห่งค่ำคืนบ่งบอกให้ทุกคนรู้ว่าเหยื่อรายล่าสุดได้เสียชีวิตแล้ว ทุกคนสาละวนอยู่กับการดูแลคนที่ถูกงูพิษกัด หรือระวังป้องกันคนที่ยังไม่ได้ถูกกัด ไม่มีเสียงบ่นหลุดออกจากปากของผู้ใด เมื่อเทียบกับความทุกข์ในปัจจุบัน ความลำบากเล็กน้อยที่ผ่านมานั้นเทียบกันไม่ติดเลย {PP 429.2}

## {PP 429.3}

คราวนี้ประชาชนถ่อมตัวลงต่อพระเจ้า พวกเขามาหาโมเสส สารภาพความผิด และอ้อนวอนท่านว่า “พวกข้าพเจ้าได้ทำบาปที่บ่นว่าองค์พระผู้เป็นเจ้า กับบ่นว่าท่าน” ก่อนหน้านี้ไม่นาน พวกเขาหาว่าโมเสสเป็นศัตรูผู้ร้ายกาจ เป็นทั้งต้นเหตุของปัญหาและความทุกข์ทั้งหมด ประชาชนกล่าวหาท่านทั้งที่รู้อยู่แก่ใจว่าไม่มีมูลความจริงเลย และเมื่อความทุกข์ยากจริงๆ มาถึง พวกเขาก็รีบมาหาโมเสส เพราะเป็นบุคคลผู้เดียวที่สามารถทูลวิงวอนพระเจ้าเพื่อพวกเขาได้ ประชาชนจึงร้องขอท่านว่า “โปรดอธิษฐานทูลองค์พระผู้เป็นเจ้าให้นำงูออกไปเถิด” (กันดารวิถี 21:7 TNCV) {PP 429.3}

## {PP 430.1}

พระเจ้าตรัสสั่งให้โมเสสทำงูทองสัมฤทธิ์รูปร่างคล้ายงูที่กัดประชาชน แล้วชูมันขึ้นให้สูงเด่นท่ามกลางประชาชน ให้ทุกคนที่ถูกงูกัดมองดูที่งูนั้นเพื่อรับการเยียวยา โมเสสก็ทำตาม ข่าวดีได้ประกาศทั่วทั้งค่ายว่าผู้ที่ถูกงูกัดสามารถมองไปยังงูทองสัมฤทธิ์แล้วจะรอดชีวิต แต่หลายคนเสียชีวิตไปก่อนหน้านั้นแล้ว และเมื่อโมเสสปักเสาที่มีงูนั้นอยู่ข้างบน มีบางคนไม่ยอมเชื่อว่าเพียงแต่มองไปที่รูปโลหะแล้วจะหายได้ พวกเขาจึงตายด้วยเหตุที่ใจไม่เชื่อ กระนั้นมีหลายคนที่เชื่อวางใจในวิธีการที่พระเจ้าทรงจัดเตรียมไว้ พ่อแม่พี่น้องชายหญิงพากันพยุงคนที่ตนรักที่กำลังทุกข์ทรมานและใกล้จะตาย ให้ดวงตาที่อิดโรยมองไปยังงูทองสัมฤทธิ์ ถึงแม้ว่าคนเหล่านั้นจะอ่อนแรงเต็มที่แล้วก็ตาม แต่เมื่อมองขึ้นไปเพียงครั้งเดียวก็หายเป็นปลิดทิ้ง {PP 430.1}

## {PP 430.2}

ประชาชนรู้ดีว่าไม่มีอำนาจใดๆ ในงูทองสัมฤทธิ์นั้นที่จะทำให้เกิดการเปลี่ยนแปลงมากมายเช่นนี้แก่ผู้ที่มองดูมัน พลังการรักษามาจากพระเจ้าเพียงผู้เดียว พระองค์ทรงเลือกวิธีนี้ด้วยพระปัญญาเพื่อสำแดงฤทธิ์อำนาจของพระองค์ ด้วยวิธีการง่ายๆ ประชาชนจึงตระหนักว่าภัยร้ายที่เกิดขึ้นเป็นเพราะความบาปของพวกเขาเอง ในขณะเดียวกันก็ได้รับการหนุนใจว่า ตราบใดที่ยังเชื่อฟังพระเจ้าพวกเขาก็ไม่ต้องกลัวอะไร เพราะพระองค์จะทรงคุ้มครอง {PP 430.2}

## {PP 430.3}

### บทเรียนสำคัญ

การยกชูงูทองสัมฤทธิ์ขึ้นมีวัตถุประสงค์ในการสอนบทเรียนที่สำคัญแก่คนอิสราเอล พวกเขาไม่สามารถช่วยเหลือตัวเองให้รอดตายจากพิษร้ายได้ พระเจ้าเท่านั้นที่จะรักษาพวกเขา แต่พวกเขาต้องแสดงออกถึงความเชื่อในวิธีการที่พระองค์ทรงบัญชา จะต้องมองขึ้นไปเพื่อจะได้ชีวิต สิ่งที่พระเจ้าทรงยอมรับนั้นคือความเชื่อ และพวกเขาแสดงออกถึงความเชื่อด้วยการมองไปยังงูตัวนั้น คนอิสราเอลรู้ว่าไม่มีคุณประโยชน์ใดๆ ในตัวงูทองสัมฤทธิ์ แต่มันคือสัญลักษณ์ของพระคริสต์ พวกเขาจึงเรียนรู้ว่า ความเชื่อในคุณงามความดีของพระองค์เป็นสิ่งจำเป็น ก่อนหน้านี้หลายคนได้นำเครื่องถวายไปถวายแด่พระเจ้าโดยคิดว่าสิ่งเหล่านั้นเพียงพอที่จะชดใช้บาปได้ พวกเขาไม่ได้พึ่งพาในพระผู้ไถ่ที่จะเสด็จมา ซึ่งเครื่องถวายเหล่านี้เป็นเพียงสัญลักษณ์ที่เล็งถึงพระองค์ บัดนี้พระองค์ทรงปรารถนาที่จะสอนให้พวกเขารู้ว่า สัตวบูชาทั้งหลายไม่มีอำนาจหรือคุณงามความดีใดๆ ในตัวของมันเอง แต่เป็นเหมือนงูทองสัมฤทธิ์ที่นำให้คนเชื่อในพระคริสต์ ผู้เป็นเครื่องไถ่บาปที่ยิ่งใหญ่ {PP 430.3}

## {PP 431.1}

“โมเสสยกงูขึ้นในถิ่นทุรกันดารอย่างไร บุตรมนุษย์จะต้องถูกยกขึ้นอย่างนั้น เพื่อทุกคนที่วางใจพระองค์จะได้ชีวิตนิรันดร์” (ยอห์น 3:14, 15 THSV) มนุษย์ทุกคนที่เคยอาศัยอยู่บนแผ่นดินโลกล้วนแล้วแต่เคยได้รับพิษ “งูดึกดำบรรพ์ที่เขาเรียกกันว่ามารและซาตาน” (วิวรณ์ 12:9 THSV) ผลอันร้ายแรงของความบาปจะถูกขจัดออกไปได้ก็ด้วยวิธีการที่พระเจ้าทรงจัดเตรียมไว้เท่านั้น คนอิสราเอลรอดชีวิตได้ด้วยการมองไปที่งูซึ่งถูกยกไว้สูง การมองดูของพวกเขาแสดงถึงความเชื่อ พวกเขามีชีวิตเพราะเชื่อในพระวจนะของพระเจ้า และไว้วางใจในวิธีการที่พระองค์ทรงกำหนดขึ้นเพื่อการเยียวยา เช่นเดียวกัน คนบาปสามารถมองไปที่พระคริสต์และรอดชีวิต จะได้รับการอภัยบาปโดยความเชื่อในการสิ้นพระชนม์ของพระคริสต์ผู้ทรงนำให้เราคืนดีกับพระเจ้า พระคริสต์ทรงต่างจากสัญลักษณ์ที่ไร้ชีวิต เพราะพระองค์ทรงมีฤทธานุภาพและคุณความดีที่จะรักษาพิษบาปให้แก่ทุกคนที่กลับใจและเชื่อในพระองค์ {PP 431.1}

## {PP 431.2}

ถึงแม้คนบาปไม่สามารถช่วยตัวเองให้รอดได้ แต่เขามีบางสิ่งที่ต้องทำเพื่อจะได้ความรอดนั้น พระคริสต์ตรัสว่า “ผู้ที่มาหาเรา เราก็จะไม่มีวันขับไล่เขาไป” (ยอห์น 6:37 TNCV) แต่เราต้อง*มาหา*พระองค์ และเมื่อกลับใจจากความบาป เราก็ต้องเชื่อว่าพระองค์ทรงยอมรับและให้อภัยเรา ความเชื่อเป็นของประทานจากพระเจ้า แต่การแสดงออกถึงความเชื่อนั้นขึ้นอยู่กับเรา ความเชื่อเป็นดั่งมือที่เราใช้เพื่อรับเอาพระคุณและพระเมตตาจากพระองค์ {PP 431.2}

## {PP 431.3}

เราไม่มีสิทธิ์แม้แต่น้อยที่จะรับพระพรในพันธสัญญาแห่งพระคุณ มีเพียงความชอบธรรมของพระคริสต์เท่านั้นที่ทำให้เรามีสิทธิ์รับพระพรนี้ได้ มีหลายคนที่ปรารถนาและพยายามมานานเพื่อจะได้รับพระพรดังกล่าวแต่กลับไม่ได้รับ เพราะพวกเขายึดติดกับความคิดว่าต้องทำบางสิ่งเพื่อให้ตนคู่ควรกับพระพรนั้น พวกเขายังคงจดจ้องอยู่ที่ตัวเอง แทนที่จะเชื่อว่าพระเยซูทรงเป็นพระผู้ช่วยให้รอดผู้สามารถช่วยได้อย่างสมบูรณ์<!--Hebrews 7:25 TNCV--> เราต้องไม่คิดว่าความดีของตัวเองจะช่วยให้เรารอดได้ พระคริสต์ทรงเป็นความหวังเดียวแห่งความรอดของเรา “เพราะว่านามอื่นซึ่งให้เราทั้งหลายรอดได้นั้น ไม่โปรดให้มีท่ามกลางมนุษย์ทั่วใต้ฟ้า” (กิจการ 4:12 THSV) {PP 431.3}

## {PP 431.4}

เมื่อเราไว้วางใจในพระเจ้าด้วยสิ้นสุดใจ เมื่อพึ่งพาในคุณงามความดีของพระเยซู พระผู้ช่วยให้รอดผู้ทรงอภัยบาป แล้วเราจะได้รับความช่วยเหลือดังที่ปรารถนา อย่ามองว่าตนมีอำนาจที่จะช่วยตัวเองให้รอดได้ พระเยซูสิ้นพระชนม์เพื่อเราเพราะเราขาดกำลังที่จะช่วยตัวเองให้รอด พระองค์คือความหวังของเรา ทรงช่วยเราให้พ้นโทษ และทรงเป็นความชอบธรรมของเรา เมื่อตระหนักถึงความบาป ก็อย่าท้อถอยหรือกลัวว่าจะไม่มีพระผู้ช่วยให้รอด ไม่ต้องกังวลว่าพระองค์จะไม่ทรงเมตตา บัดนี้พระองค์ทรงเชื้อเชิญเราผู้อ่อนแอและช่วยเหลือตัวเองไม่ได้ให้มาหาพระองค์เพื่อจะได้รับความรอด {PP 431.4}

## {PP 432.1}

### มองไปเพื่อได้ชีวิต

ชาวอิสราเอลหลายคนไม่เชื่อว่าวิธีการรักษาที่สวรรค์กำหนดให้นั้นจะได้ผล ร่างคนตายและคนใกล้ตายนอนอยู่กลาดเกลื่อน พวกเขารู้ดีว่าหากไม่ได้รับความช่วยเหลือจากพระเจ้าคงหนีความตายไม่พ้น ถึงกระนั้นพวกเขากลับโอดครวญถึงความเจ็บปวด บาดแผล และความตายที่รออยู่เบื้องหน้า จนหมดแรงและดวงตาเหม่อลอย ทั้งที่พวกเขาสามารถรับการรักษาในทันที หากเรารู้ตัวว่ากำลังขาดแคลนสิ่งใด เราไม่ควรใช้พลังทั้งหมดไปกับการร้องไห้คร่ำครวญถึงสิ่งเหล่านั้น ขณะที่เราตระหนักถึงสภาพที่อ่อนแอไร้กำลังของตัวเองหากปราศจากพระคริสต์ เราไม่ควรท้อแท้สิ้นหวัง แต่ควรพึ่งพาในคุณความดีของพระผู้ช่วยให้รอดผู้สิ้นพระชนม์และทรงเป็นขึ้นจากความตาย จงมองไปและจะได้ชีวิต พระเยซูทรงให้คำมั่นสัญญาว่าจะทรงช่วยทุกคนที่มาหาพระองค์ให้ได้รับความรอด แม้คนจำนวนนับล้านที่ต้องการการเยียวยาจะปฏิเสธพระเมตตาของพระองค์ แต่ผู้ที่ไว้วางใจในคุณความดีของพระองค์จะไม่ถูกปล่อยให้พินาศแม้สักคนเดียว {PP 432.1}

## {PP 432.2}

คนมากมายไม่ยอมรับพระคริสต์จนกว่าจะเข้าใจแผนการแห่งความรอดทั้งหมดได้อย่างถ่องแท้ พวกเขาไม่ยอมมองด้วยความเชื่อ ทั้งๆ ที่เห็นว่าคนนับหมื่นนับแสนได้มองไปที่การสิ้นพระชนม์ของพระคริสต์และเกิดผลดีจากการมองนั้น หลายคนหลงอยู่ในวังวนความคิดอันสลับซับซ้อนทางปรัชญา พยายามค้นหาเหตุผลและหลักฐานที่ไม่มีวันพบ ขณะที่ปฏิเสธหลักฐานที่พระเจ้าทรงโปรดประทานให้ พวกเขาไม่ยอมเดินในความสว่างของดวงอาทิตย์แห่งความชอบธรรม ตราบใดที่ยังไม่มีใครอธิบายเหตุผลของการส่องสว่างนั้นให้ฟัง คนที่ดื้อดึงเช่นนี้จะไม่มีวันได้พบกับความจริง พระเจ้าจะไม่มีวันกำจัดทุกช่องโหว่ที่อาจเปิดโอกาสให้เกิดความสงสัย พระองค์ประทานหลักฐานเพียงพอแล้วเพื่อเป็นรากฐานสำหรับความเชื่อ แต่ถ้าไม่ยอมรับ จิตใจก็จะจมอยู่ในความมืดต่อไป หากผู้ที่ถูกงูกัดชะงักด้วยความสงสัยก่อนที่จะยอมเงยหน้าขึ้นไปยังงูทองสัมฤทธิ์ พวกเขาก็คงพินาศ หน้าที่ของเราคือต้องมองก่อน และการมองด้วยความเชื่อนี้เองจะนำชีวิตมาสู่เรา {PP 432.2}
