---
chapter:
  number: 42
  title:
    th: ประกาศพระบัญญัติอีกครั้ง
    en: The Law Repeated
  url: https://legacy.egwwritings.org/?ref=en_PP.462&para=84.2127
  basedon: เฉลยธรรมบัญญัติบทที่ 4–6, 28
---

## {PP 462.1}

### ขึ้นชมแผ่นดินคานาอันแต่ไกล

พระเจ้าตรัสแก่โมเสสว่าใกล้ถึงเวลากำหนดให้คนอิสราเอลเข้ายึดครองแผ่นดินคานาอัน ผู้เผยพระวจนะผู้แก่ชรายืนบนที่สูง ท่านเพ่งมองไปยังแม่น้ำจอร์แดนและแผ่นดินแห่งพระสัญญาที่ประชาชนของท่านจะได้รับเป็นมาดก เป็นไปได้ไหมที่พระเจ้าจะทรงยกโทษความบาปที่ท่านกระทำที่คาเดช ท่านวิงวอนด้วยสุดใจว่า “โอ ข้าแต่องค์พระผู้เป็นเจ้าพระเจ้า พระองค์เพิ่งทรงสำแดงอานุภาพและฤทธิ์พระหัตถ์ของพระองค์แก่ผู้รับใช้ของพระองค์ เพราะมีพระเจ้าองค์ไหนเล่าในสวรรค์หรือในแผ่นดินโลกซึ่งสามารถกระทำตามการสำคัญ และการอิทธิฤทธิ์ดังพระองค์ได้ ขอพระองค์ทรงโปรดอนุญาตให้ข้าพระองค์ข้ามไปดูแผ่นดินอันดีที่อยู่ฟากแม่น้ำจอร์แดนข้างโน้น ดูแดนเทือกเขางดงามและเลบานอนด้วย’” (เฉลยธรรมบัญญัติ 3:24–25 TKJV) {PP 462.1}

## {PP 462.2}

พระเจ้าตอบว่า “พอแล้ว เลิกพูดเรื่องนี้เสียที จงขึ้นไปบนยอดเขาปิสกาห์และมองไปให้ทั่วทุกทิศ จงมองดูแผ่นดินนั้นให้เต็มตาของเจ้า เพราะเจ้าจะไม่ได้ข้ามแม่น้ำจอร์แดนไป” (เฉลยธรรมบัญญัติ 3:26–27 TNCV) {PP 462.2}

## {PP 462.3}

โมเสสน้อมรับพระบัญชาของพระเจ้าโดยไม่ปริปากบ่น บัดนี้สิ่งที่ท่านเป็นห่วงคือชนชาติอิสราเอล จะมีใครที่ให้ความใส่ใจต่อความทุกข์สุขของพวกเขามากเท่ากับท่าน ท่านจึงอธิษฐานจากก้นบึ้งของหัวใจว่า “ข้าแต่องค์พระผู้เป็นเจ้า พระเจ้าแห่งจิตวิญญาณของมวลมนุษยชาติ ขอทรงแต่งตั้งผู้นำของชุมชนนี้ เป็นผู้ที่จะนำพวกเขาออกรบ คอยพิทักษ์พวกเขา เพื่อประชากรขององค์พระผู้เป็นเจ้าจะไม่เป็นอย่างแกะที่ปราศจากคนเลี้ยง” (กันดารวิถี 27:16, 17 TNCV) {PP 462.3}

## {PP 462.4}

### แต่งตั้งโยชูวา

พระเจ้าทรงรับฟังคำอธิษฐานของผู้รับใช้ของพระองค์ พระองค์ทรงตอบว่า “จงนำโยชูวาบุตรนูนผู้มีพระวิญญาณอยู่ภายในเข้ามา แล้ววางมือบนเขา โดยให้เขายืนอยู่ต่อหน้าปุโรหิตเอเลอาซาร์และชุมนุมประชากรทั้งปวง แล้วแต่งตั้งเขาต่อหน้าคนเหล่านั้น จงมอบสิทธิอำนาจของเจ้าบางส่วนให้เขา เพื่อชุมชนอิสราเอลทั้งหมดจะเชื่อฟังเขา” (กันดารวิถี 27:18–20 TNCV) โยชูวารับใช้โมเสสมานาน จึงถูกเลือกให้สืบตำแหน่งต่อจากท่าน เพราะเป็นคนที่มีสติปัญญา มีความรู้ความสามารถ และมีความเชื่อ {PP 462.4}

## {PP 463.1}

โมเสสทำพิธีแต่งตั้งโยชูวาให้เป็นผู้นำชาวอิสราเอลด้วยการวางมือบนท่านและให้โอวาทด้วยวาจาที่หนักแน่น โยชูวาถูกมอบหมายให้มีส่วนร่วมในการปกครองในขณะนั้นอีกด้วย จากนั้นโมเสสนำพระวจนะที่กล่าวถึงโยชูวามาบอกแก่ประชาชนว่า “เขาจะยืนอยู่ต่อหน้าเอเลอาซาร์ปุโรหิต ผู้ซึ่งจะทูลถามเพื่อเขาตามหลักตัดสินของอูริมต่อพระพักตร์พระเยโฮวาห์ และคนทั้งปวงจะออกไปและเข้ามาตามคำของปุโรหิต ทั้งเขากับคนทั้งปวงในอิสราเอลนั้น คือชุมนุมชนทั้งหมด” (กันดารวิถี 27:21–23 TKJV) {PP 463.1}

## {PP 463.2}

ก่อนที่โมเสสจะสละตำแหน่งตัวแทนของพระเจ้าในการนำชนชาติอิสราเอล พระเจ้าทรงบัญชาให้ท่านย้อนเล่าเหตุการณ์ประวัติศาสตร์ให้ประชาชนฟัง คือเรื่องที่พระองค์ทรงช่วยกู้พวกเขาออกจากอียิปต์ การพเนจรในถิ่นทุรกันดาร ทั้งให้ท่านทบทวนพระบัญญัติที่พระองค์ตรัสไว้บนภูเขาซีนาย คนที่ฟังโมเสสอยู่ในตอนนี้ ส่วนใหญ่อายุน้อยเกินไปเมื่อครั้งที่พระเจ้าประทานพระบัญญัติจึงไม่เข้าใจความสำคัญของเหตุการณ์ในขณะนั้น เมื่อใกล้เวลาที่พวกเขาจะข้ามแม่น้ำจอร์แดนและเข้ายึดครองดินแดนแห่งพระสัญญา พระเจ้ามีพระประสงค์ให้ประชาชนรับฟังข้อกำหนดในพระบัญญัติของพระองค์อีกครั้ง และกำชับให้พวกเขาปฏิบัติตาม ซึ่งเป็นเงื่อนไขที่จะนำพาพวกเขาไปสู่ความเจริญรุ่งเรือง {PP 463.2}

## {PP 463.3}

### ตักเตือนว่ากล่าวครั้งสุดท้าย

โมเสสยืนอยู่ต่อหน้าประชาชนเพื่อว่ากล่าวตักเตือนเป็นครั้งสุดท้าย ใบหน้าของท่านเปล่งด้วยแสงรัศมีอันบริสุทธิ์ ผมเผ้าขาวโพลนตามวัย ท่านยืนตรงสง่า โฉมหน้าแสดงถึงสุขภาพและกำลังวังชาที่ไม่ได้ถดถอย ดวงตาสดใสไม่ได้พร่ามัว เหตุการณ์ครั้งนี้สำคัญมาก ท่านกล่าวถึงความรักและพระเมเตตาของพระเจ้าผู้ทรงปกป้องคุ้มครองพวกเขาอย่างสุดซึ้งว่า {PP 463.3}

## {PP 463.4}

“เพราะบัดนี้จงถามดูเถอะว่า ในกาลวันที่ล่วงมาแล้วนั้น คือวันที่อยู่ก่อนท่านทั้งหลาย ตั้งแต่วันที่พระเจ้าทรงสร้างมนุษย์ไว้บนโลก และถามดูจากฟ้าข้างนี้ถึงฟ้าข้างโน้นว่า เคยมีเรื่องใหญ่โตอย่างนี้เกิดขึ้นบ้างหรือ หรือเคยได้ยินถึงเรื่องอย่างนี้บ้างหรือ มีชนชาติใดได้ยินพระสุรเสียงของพระเจ้าตรัสออกมาจากท่ามกลางเพลิง ดังที่ท่านได้ยินและยังมีชีวิตอยู่ได้ หรือมีพระเจ้าองค์ใดได้ทรงเพียรพยายามไปนำประชาชาติหนึ่งจากท่ามกลางอีกประชาชาติหนึ่งด้วยการลองใจ ด้วยการทำหมายสำคัญ ด้วยการมหัศจรรย์ ด้วยการสงคราม ด้วยพระหัตถ์ทรงฤทธิ์ และด้วยพระกรที่ทรงเหยียดออก และด้วยเหตุน่ากลัวยิ่ง ตามสิ่งสารพัดซึ่งพระเยโฮวาห์พระเจ้าของท่านทั้งหลายทรงกระทำเพื่อท่านในอียิปต์ต่อหน้าต่อตาท่าน ที่ได้ทรงสำแดงแก่ท่านทั้งหลายนั้นก็เพื่อท่านจะได้ทราบว่า พระเยโฮวาห์ทรงเป็นพระเจ้า นอกจากพระองค์แล้ว ไม่มีพระเจ้าอื่นใดอีกเลย” (เฉลยธรรมบัญญัติ 4:32–35 TKJV) {PP 463.4}

## {PP 464.1}

“ที่พระเยโฮวาห์ทรงรักและทรงเลือกท่านทั้งหลายนั้น มิใช่เพราะท่านทั้งหลายมีจำนวนมากกว่าประชาชนชาติอื่น ด้วยว่าในบรรดาชนชาติทั้งหลาย ท่านเป็นจำนวนน้อยที่สุด แต่เพราะพระเยโฮวาห์ทรงรักท่านทั้งหลาย และพระองค์ทรงรักษาคำปฏิญาณซึ่งพระองค์ทรงปฏิญาณไว้กับบรรพบุรุษของท่านทั้งหลาย พระเยโฮวาห์จึงทรงพาท่านทั้งหลายออกมาด้วยพระหัตถ์อันทรงฤทธิ์ และทรงไถ่ท่านทั้งหลายให้พ้นจากเรือนทาส จากหัตถ์ฟาโรห์กษัตริย์อียิปต์ เหตุฉะนี้พึงทราบเถิดว่า พระเยโฮวาห์พระเจ้าของพวกท่านเป็นพระเจ้า เป็นพระเจ้าสัตย์ซื่อ ผู้ทรงรักษาพันธสัญญาและความเมตตาต่อบรรดาผู้ที่รักพระองค์และรักษาพระบัญญัติของพระองค์ถึงพันชั่วอายุคน” (เฉลยธรรมบัญญัติ 7:7–9 TKJV) {PP 464.1}

## {PP 464.2}

ก่อนหน้านี้ประชาชนอิสราเอลพร้อมที่จะกล่าวหาโมเสสว่าเป็นเหตุของปัญหาทั้งหมด พวกเขาเคยสงสัยว่าท่านบ้าอำนาจ เคยคิดว่าท่านถูกความหยิ่งยโสและความทะเยอทะยานครอบงำ หรืออย่างน้อยก็เป็นคนเห็นแก่ตัว มาบัดนี้ความสงสัยดังกล่าวได้เลือนหายไป พวกเขาจึงมีความไว้เนื้อเชื่อใจในขณะที่ฟังถ้อยคำของโมเสส ท่านกล่าวอย่างตรงไปตรงมาเกี่ยวกับความผิดของพวกเขาและการล่วงละเมิดของคนรุ่นก่อน ประชาชนเคยรู้สึกไม่พอใจและต่อต้านเนื่องจากการเดินทางวนเวียนในถิ่นทุรกันดารเป็นเวลานาน แต่ที่ต้องล่าช้านั้นไม่ได้เกิดจากพระเจ้า พระองค์ทรงเศร้าพระทัยมากกว่าพวกเขาเสียอีก ที่ไม่อาจนำคนอิสราเอลเข้าไปยึดครองแผ่นดินแห่งพระสัญญาได้ทันที ซึ่งจะเป็นการสำแดงให้บรรดาประชาชาติได้เห็นถึงฤทธานุภาพของพระองค์ในการทรงช่วยกู้ประชากรของพระองค์ แต่ตอนนั้นพวกเขาไม่พร้อมที่จะเข้าไปในคานาอัน เพราะยังมีความหยิ่งผยองและไม่ไว้วางใจพระเจ้า ถ้าเข้าไปในตอนนั้นพวกเขาจะไม่สามารถเป็นตัวแทนของพระเจ้าได้ เพราะไม่ได้สะท้อนถึงพระลักษณะของพระองค์ที่บริสุทธิ์ ดีงาม และเปี่ยมด้วยพระเมตตา หากคนรุ่นก่อนยอมเชื่อพระบัญชาของพระเจ้า และดำเนินชีวิตตามข้อบัญญัติและกฎเกณฑ์ของพระองค์ พวกเขาคงได้ตั้งถิ่นฐานในคานาอันมานานแล้ว เป็นชนชาติที่บริสุทธิ์ มีความสุขและเจริญรุ่งเรือง ความล่าช้าของพวกเขาในการเข้าแผ่นดินอันงดงามนั้นทำให้พระเจ้าทรงเสียพระเกียรติ และทำให้ชนชาติทั้งหลายที่อยู่ล้อมรอบไม่เห็นพระรัศมีของพระองค์ {PP 464.2}

## {PP 464.3}

โมเสสเข้าใจถึงลักษณะและคุณค่าของพระบัญญัติของพระเจ้า จึงกล่าวยืนยันให้ประชาชนฟังว่า ไม่มีชาติใดที่มีกฎบัญญัติที่เปี่ยมด้วยสติปัญญา ความชอบธรรมและความเมตตาเหมือนที่พระเจ้าประทานให้แก่ชาวฮีบรู ท่านกล่าวว่า “ดูเถิด ข้าพเจ้าได้สั่งสอนกฎเกณฑ์และคำตัดสินแก่ท่าน ดังที่พระเยโฮวาห์พระเจ้าของข้าพเจ้าได้ทรงบัญชาข้าพเจ้าไว้ เพื่อท่านทั้งหลายจะกระทำตามในแผ่นดินซึ่งท่านทั้งหลายกำลังเข้าไปยึดครองนั้น จงรักษากฎเหล่านั้นและกระทำตาม เพราะนี่เป็นสติปัญญาของท่านทั้งหลายและความเข้าใจของท่านทั้งหลายท่ามกลางสายตาของชนชาติทั้งหลาย ซึ่งจะได้ยินถึงกฎเกณฑ์เหล่านี้แล้วเขาจะกล่าวว่า ‘แน่ทีเดียวประชาชาติใหญ่นี้เป็นชนชาติที่มีปัญญาและความเข้าใจ’” (เฉลยธรรมบัญญัติ 4:4–6 TKJV) {PP 464.3}

## {PP 465.1}

โมเสสบอกให้ประชาชนระลึกถึง “วันนั้นที่พวกท่านได้ยืนอยู่ต่อพระพักตร์พระเยโฮวาห์พระเจ้าของพวกท่านที่โฮเรบ” (เฉลยธรรมบัญญัติ 4:10 TKJV) ท่านเตือนสติชุมนุมชนชาวฮีบรูว่า “มีประชาชาติใหญ่ชาติใดเล่าซึ่งมีพระเจ้าอยู่ใกล้ตน อย่างกับพระเยโฮวาห์พระเจ้าของพวกเราทรงอยู่ใกล้เราในสิ่งสารพัดเมื่อเราร้องทูลต่อพระองค์ และมีประชาชาติใหญ่ชาติใดเล่า ซึ่งมีกฎเกณฑ์และคำตัดสินอันชอบธรรมอย่างกับพระราชบัญญัติทั้งหมดนี้ ซึ่งข้าพเจ้าได้ตั้งไว้ต่อหน้าท่านทั้งหลายในวันนี้” (เฉลยธรรมบัญญัต 4:7–8 TKJV) ในปัจจุบันเราควรทบทวนถ้อยคำของโมเสสที่เตือนสติคนอิสราเอลในคราวนั้น กฎบัญญัติที่พระเจ้าประทานให้แก่คนของพระองค์ในสมัยโบราณ มีมนุษยธรรม เต็มไปด้วยสติปัญญาและดีกว่ากฎหมายต่างๆ ของชนชาติที่มีความศิวิไลซ์ที่สุดในโลก กฎหมายของบรรดาประชาชาติแสดงถึงความบกพร่องและความลุ่มหลงแห่งจิตใจที่ยังไม่ได้บังเกิดใหม่ แต่พระบัญญัติของพระเจ้าสะท้อนถึงพระลักษณะของพระองค์ {PP 465.1}

## {PP 465.2}

### ทบทวนการทรงนำ

โมเสสกล่าวว่า “ส่วนท่าน องค์พระผู้เป็นเจ้าทรงนำออกมาจากเตาหลอมเหล็ก…เพื่อเป็นประชากรในกรรมสิทธิ์ของพระองค์” (เฉลยธรรมบัญญัติ 4:20 TNCV) โมเสสบรรยายถึงดินแดนที่คนอิสราเอลกำลังจะเข้ายึดครอง และอธิบายว่าเงื่อนไขในการรับกรรมสิทธิ์นั้นคือการเชื่อฟังพระบัญญัติของพระเจ้า คนอิสราเอลคงรู้สึกซาบซึ้งกับถ้อยคำของท่านเมื่อระลึกได้ว่าแผ่นดินที่โมเสสพรรณนาไว้อย่างชัดเจนนั้น ท่านเองถูกห้ามไม่ให้รับกรรมสิทธิ์ร่วมกับประชาชนเพราะความบาปของพวกเขา {PP 465.2}

## {PP 465.3}

“พระเยโฮวาห์พระเจ้าของท่านจะทรงพาท่านเข้าไปในแผ่นดินที่ดี” “ไม่เหมือนแผ่นดินอียิปต์ ซึ่งท่านได้จากมา ในที่นั้นท่านหว่านพืชและเอาเท้ารดน้ำเหมือนเป็นสวนผัก แต่แผ่นดินซึ่งท่านจะไปยึดครองนั้น เป็นแผ่นดินที่มีเนินเขาและหุบเขา ซึ่งมีน้ำฝนจากฟ้ารดอยู่” “เป็นแผ่นดินที่มีธารน้ำ น้ำพุ และน้ำบาดาลไหลออกมากลางหุบเขาและเนินเขา แผ่นดินที่มีข้าวสาลีและข้าวบาร์เลย์ เถาองุ่น ต้นมะเดื่อ ต้นทับทิม เป็นแผ่นดินที่มีน้ำมันมะกอกเทศและน้ำผึ้ง เป็นแผ่นดินที่ท่านจะรับประทานอาหารอย่างอุดมซึ่งท่านจะไม่ขาดสิ่งใดเลย เป็นแผ่นดินที่ศิลาเป็นเหล็ก และท่านจะขุดทองสัมฤทธิ์ได้จากภูเขา” “เป็นแผ่นดินซึ่งพระเยโฮวาห์พระเจ้าของท่านทั้งหลายทรงดูแล พระเนตรของพระเยโฮวาห์พระเจ้าของท่านอยู่เหนือแผ่นดินนั้นเสมอ ตั้งแต่ต้นปีจนถึงสิ้นปี” (เฉลยธรรมบัญญัต 8:7–9; 11:10–12 TKJV) {PP 465.3}

## {PP 465.4}

“เมื่อพระเยโฮวาห์พระเจ้าของพวกท่านจะพาท่านมาถึงแผ่นดินซึ่งพระองค์ทรงปฏิญาณไว้กับบรรพบุรุษของท่าน คือแก่อับราฮัม อิสอัค และยาโคบ ว่าจะให้แก่ท่าน มีหัวเมืองใหญ่โตและดีซึ่งท่านไม่ได้สร้าง และเรือนที่มีของดีเต็ม ซึ่งพวกท่านมิได้สะสมไว้ และบ่อขังน้ำ ที่ท่านมิได้ขุด และสวนองุ่นกับต้นมะกอกเทศ ซึ่งท่านมิได้ปลูกไว้ และเมื่อท่านได้รับประทานก็อิ่มหนำ แล้วจงระวังกลัวว่าพวกท่านจะลืมพระเยโฮวาห์ผู้ทรงพาท่านออกจากแผ่นดินอียิปต์ออกจากเรือนทาสนั้น” “จงระวังตัวให้ดี เกรงว่าท่านทั้งหลายจะลืมพันธสัญญาของพระเยโฮวาห์พระเจ้าของท่านทั้งหลาย…เพราะว่าพระเยโฮวาห์พระเจ้าของท่านเป็นเพลิงที่เผาผลาญ เป็นพระเจ้าผู้ทรงหวงแหน” โมเสสเตือนประชาชนว่า หากพวกเขาทำชั่วในสายพระเนตรของพระเจ้า “ไม่ช้าท่านจะพินาศย่อยยับจากดินแดนซึ่งพวกท่านกำลังจะข้ามแม่น้ำจอร์แดนเข้าไปครอบครอง” (เฉลยธรรมบัญญัติ 6:10–12 TKJV; 4:23–24 TKJV, 26 TNCV) {PP 465.4}

## {PP 466.1}

### ลงบันทึกต่างๆ

หลังจากทบทวนพระบัญญัติให้ประชาชนฟังแล้ว โมเสสเขียนบันทึกกฎเกณฑ์ กฎหมาย และกฎบัญญัติที่พระเจ้าทรงมอบหมายจนสำเร็จ รวมทั้งกฎระเบียบที่เกี่ยวข้องกับระบบการถวายบูชา หนังสือบันทึกนั้นถูกมอบไว้ในมือของเจ้าหน้าที่ที่รับผิดชอบ และพวกเขาเก็บไว้อย่างปลอดภัยข้างหีบพันธสัญญา อย่างไรก็ตาม โมเสสยังกลัวว่าประชาชนจะหลงไปจากพระเจ้า ท่านประกาศด้วยถ้อยคำอันเลิศล้ำและน่าประทับใจให้พวกเขาเห็นถึงพระพรที่จะได้รับหากเชื่อฟัง และคำสาปแช่งที่จะเกิดขึ้นหากล่วงละเมิด โดยกล่าวว่า {PP 466.1}

## {PP 466.2}

“ถ้าท่านทั้งหลายเชื่อฟังพระสุรเสียงของพระเยโฮวาห์พระเจ้าของท่าน และระวังที่จะกระทำตามบรรดาพระบัญญัติของพระองค์ซึ่งข้าพเจ้าบัญชาท่านในวันนี้” “ท่านทั้งหลายจะรับพระพรในเมือง ท่านทั้งหลายจะรับพระพรในทุ่งนา ผลแห่งตัวของท่าน ผลแห่งพื้นดินของท่านและผลแห่งสัตว์ของท่านจะรับพระพร…กระจาดของท่าน และรางนวดแป้งของท่านจะรับพระพร ท่านจะรับพระพรเมื่อท่านเข้ามา และท่านจะรับพระพรเมื่อท่านออกไป พระเยโฮวาห์จะทรงกระทำให้ศัตรูผู้ลุกขึ้นต่อสู้ท่านพ่ายแพ้ต่อหน้าท่าน…พระเยโฮวาห์จะทรงบัญชาพระพรให้แก่ฉางของท่าน และบรรดากิจการที่มือท่านกระทำ” (เฉลยธรรมบัญญัติ 28:1, 3–8 TKJV) {PP 466.2}

## {PP 466.3}

“แต่ต่อมาถ้าท่านไม่เชื่อฟังพระสุรเสียงของพระเยโฮวาห์พระเจ้าของท่าน และไม่ระวังที่จะกระทำตามพระบัญญัติและกฎเกณฑ์ทั้งสิ้นของพระองค์ ซึ่งข้าพเจ้าบัญชาท่านในวันนี้ แล้วบรรดาคำสาปแช่งเหล่านี้จะตามมาทันท่าน” “ท่านจะเป็นที่น่าตกตะลึง เป็นคำภาษิต เป็นที่ครหาท่ามกลางชนชาติทั้งปวงที่พระเยโฮวาห์ทรงนำท่านไปนั้น” “และพระเยโฮวาห์จะทรงกระทำให้ท่านทั้งหลายกระจัดกระจายไปท่ามกลางชนชาติทั้งหลาย ตั้งแต่ที่สุดปลายโลกข้างนี้ไปถึงข้างโน้น ณ ที่นั้นท่านจะปรนนิบัติพระอื่นๆ ซึ่งท่านและบรรพบุรุษของท่านไม่รู้จักคือ พระซึ่งทำด้วยไม้และศิลา เมื่อท่านอยู่ท่ามกลางประชาชาติต่างๆ นั้น ท่านจะไม่พบความสบายเลย ฝ่าเท้าของท่านจะไม่มีที่หยุดพัก เพราะพระเยโฮวาห์จะประทานให้ท่านมีจิตใจที่หวาดหวั่น มีตาที่มืดมัวลงและมีชีวิตที่ค่อยๆ วอดลง และชีวิตของท่านก็จะแขวนอยู่ข้างหน้าท่านอย่างสงสัย ท่านจะครั่นคร้ามอยู่ทั้งกลางวันและกลางคืน ไม่มีความแน่ใจในชีวิตของท่านเลย ในเวลาเช้าท่านจะกล่าวว่า ‘ถ้าเป็นเวลาเย็นก็จะดี’ และในเวลาเย็นท่านจะกล่าวว่า ‘ถ้าเป็นเวลาเช้าก็จะดี’ เพราะความครั่นคร้ามซึ่งมีอยู่ในจิตใจท่านนั้น และเพราะสิ่งที่ตาท่านจะเห็น” (เฉลยธรรมบัญญัติ 28:15, 37, 64–67 TKJV) {PP 466.3}

## {PP 467.1}

### กล่าวถึงนิมิต

พระวิญญาณบริสุทธิ์ทรงดลบันดาลให้โมเสสเห็นนิมิตถึงอนาคตอันยาวไกล ซึ่งเป็นภาพเหตุการณ์ที่น่าพรั่นพรึงในวันที่คนอิสราเอลถูกกวาดล้างจนหมดความเป็นชนชาติ และเหตุการณ์กองทัพโรมทำลายกรุงเยรูซาเล็ม โมเสสกล่าวว่า “องค์พระผู้เป็นเจ้าจะทรงนำชนชาติหนึ่งจากแดนไกล จากสุดปลายแผ่นดินโลกซึ่งพูดภาษาที่ท่านไม่อาจเข้าใจมาต่อสู้กับท่านดั่งอินทรีโฉบ เป็นชนชาติซึ่งหน้าตาดุร้าย ไม่เคารพนับถือคนชราหรือเวทนาเด็กเล็ก” (เฉลยธรรมบัญญัติ 28:49–50 TNCV) {PP 467.1}

## {PP 467.2}

การทำลายล้างแผ่นดินจนย่อยยับและความทุกข์ทรมานอันแสนสาหัสของประชาชนในระหว่างที่นายพลติตัสล้อมกรุงเยรูซาเล็มในอีกหลายศตวรรษต่อมา ทั้งหมดถูกบรรยายให้ประชาชนเห็นภาพอย่างแจ่มชัด โมเสสกล่าวว่า “พวกเขาจะกลืนกินลูกอ่อนจากฝูงสัตว์ของท่าน และพืชผลจากแผ่นดินของท่านจนท่านถูกทำลายสิ้น…ชนชาตินี้จะล้อมเมืองต่างๆ ทั่วดินแดนของท่าน ตราบจนกำแพงสูงซึ่งท่านเชื่อมั่นจะพังลง” “เขาจะล้อมท่านไว้ทุกประตูเมืองจนกำแพงสูงและเข้มแข็งซึ่งท่านไว้วางใจนั้นพังทลายลงทั่วแผ่นดินของท่าน…ท่านจะต้องรับประทานผลแห่งตัวของท่านเป็นอาหาร คือเนื้อบุตรชายและบุตรสาวของท่าน ผู้ซึ่งพระเยโฮวาห์พระเจ้าของท่านประทานแก่ท่าน ในการล้อมและในความทุกข์ลำบากซึ่งศัตรูของท่านมาทำให้ท่านทั้งหลายทุกข์ลำบากนั้น” “หญิงที่อ่อนโยนและใจอ่อนที่สุดในพวกท่าน ผู้ซึ่งเท้าแทบจะไม่แตะดิน จะไม่ยอมแบ่งปันให้กับสามีที่รัก…นางจะซุกซ่อนทารกที่เพิ่งคลอดใหม่ของนางเพื่อเก็บไว้กินคนเดียวในช่วงยึดเมืองท่ามกลางความทุกข์ลำเค็ญด้วยน้ำมือของศัตรูในเมืองต่างๆ ของท่าน” (เฉลยธรรมบัญญัติ 28:51 TNCV; 52–53 TKJV; 56–57 TNCV) {PP 467.2}

## {PP 467.3}

โมเสสกล่าวลงท้ายด้วยถ้อยคำที่หนักแน่นนี้ว่า “ข้าพเจ้าขออัญเชิญสวรรค์และโลกให้เป็นพยานต่อท่านในวันนี้ว่า ข้าพเจ้าตั้งชีวิตและความตาย พระพรและคำสาปแช่งไว้ต่อหน้าท่าน เพราะฉะนั้นท่านจงเลือกเอาข้างชีวิตเพื่อท่านและเชื้อสายของท่านจะได้มีชีวิตอยู่ ด้วยมีความรักต่อพระเยโฮวาห์พระเจ้าของท่าน เชื่อฟังพระสุรเสียงของพระองค์ และติดพันอยู่กับพระองค์ เพราะพระองค์ทรงเป็นชีวิตและความยืนนานของท่าน เพื่อท่านจะได้อยู่ในแผ่นดินซึ่งพระเยโฮวาห์ปฏิญาณแก่บรรพบุรุษของท่าน คือแก่อับราฮัม แก่อิสอัค และแก่ยาโคบ ว่าจะประทานแก่ท่านเหล่านั้น” (เฉลยธรรมบัญญัติ 30:19, 20 TKJV) {PP 467.3}

## {PP 467.4}

### ผนึกไว้ด้วยบทประพันธ์

เพื่อผนึกสัจธรรมนี้ไว้ในใจทุกคน โมเสสจึงประพันธ์เป็นกาพย์กลอนให้คนขับร้อง ซึ่งไม่เพียงแต่สอนความจริงในประวัติศาสตร์เท่านั้นแต่ยังพยากรณ์ถึงอนาคตด้วย มีการทบทวนถึงการทรงนำประชากรของพระเจ้าในอดีต และการทำนายล่วงหน้าถึงเหตุการณ์ที่ยิ่งใหญ่ คือชัยชนะสุดท้ายของคนทั้งหลายที่ซื่อสัตย์เมื่อพระคริสต์เสด็จมาครั้งที่สองด้วยพระสิริและฤทธานุภาพ โมเสสสั่งให้ประชาชนท่องกล่อนประวัติศาสตร์นี้ ทั้งให้สอนแก่ลูกหลาน ให้ประชาชนขับร้องเมื่อชุมนุมกันเพื่อนมัสการ และให้คนขับขานขณะที่ทำงานประจำวัน ผู้เป็นพ่อแม่มีหน้าที่ปลูกฝังถ้อยคำเหล่านี้ไว้ในใจของลูกๆ ขณะที่ยังอยู่ในวัยที่สอนง่าย เพื่อที่พวกเขาจะไม่ลืมไปตลอดชีวิต {PP 467.4}

## {PP 468.1}

พระเจ้าทรงกำหนดให้คนอิสราเอลเป็นผู้ดูแลอารักขาพระบัญญัติของพระองค์เป็นพิเศษกว่าชาติใด ฉะนั้นจะต้องเน้นย้ำความหมายของข้อต่างๆ ทั้งความสำคัญของการปฏิบัติตามเป็นพิเศษ และให้พวกเขาสอนลูกสอนหลานสืบทอดกันไป พระผู้เป็นเจ้าทรงบัญชาในเรื่องกฎเกณฑ์ของพระองค์ว่า “ท่านจงสอนถ้อยคำเหล่านั้นแก่บุตรหลานของท่าน และจงพูดถึงถ้อยคำเหล่านั้นเมื่อท่านนั่งอยู่ในบ้าน เดินอยู่ตามทาง นอนลงหรือลุกขึ้น…และจงเขียนถ้อยคำเหล่านี้ไว้ที่เสาประตูบ้าน และที่ประตูของท่าน” (เฉลยธรรมบัญญัติ 6:7–9 THSV) {PP 468.1}

## {PP 468.2}

ต่อมาภายหลังเมื่อลูกหลานถามว่า “พระโอวาท กฎเกณฑ์และคำตัดสินซึ่งพระเยโฮวาห์พระเจ้าของเราทั้งหลายได้บัญชาท่านทั้งหลายไว้นั้นมีความหมายว่ากระไร” ให้ผู้เป็นพ่อแม่ทบทวนให้ลูกหลานฟังถึงเรื่องราวอันกอปรด้วยพระคุณที่พระเจ้าทรงปฏิบัติต่อพวกเขาในประวัติศาสตร์ และการที่พระองค์ทรงกอบกู้พวกเขาอย่างไรเพื่อให้ปฏิบัติตามพระบัญญัติของพระองค์ ทั้งให้กล่าวแก่ลูกหลานว่า “พระเยโฮวาห์ทรงบัญชาให้เรากระทำตามกฎเกณฑ์เหล่านี้ทั้งสิ้น คือให้ยำเกรงพระเยโฮวาห์พระเจ้าของเรา เพื่อเป็นผลดีแก่เราเสมอ เพื่อพระองค์จะทรงรักษาชีวิตของเราไว้ให้คงอยู่ ดังทุกวันนี้ ถ้าเราทั้งหลายจะระวังที่จะกระทำตามพระบัญญัติทั้งสิ้นนี้ต่อพระพักตร์พระเยโฮวาห์พระเจ้าของเรา ดังที่พระองค์ทรงบัญชาเราไว้ ก็จะเป็นความชอบธรรมแก่เราทั้งหลาย” (เฉลยธรรมบัญญัติ 6:20, 24–25 TKJV) {PP 468.2}
