---
chapter:
  number: 41
  title:
    th: การละทิ้งพระเจ้าที่แม่น้ำจอร์แดน
    en: Apostasy at the Jordan
  url: https://legacy.egwwritings.org/?ref=en_PP.453&para=84.2085
  basedon: ศึกษาควบคู่กับกันดารวิถี บทที่ 25
---

## {PP 453.1}

### รอยเปรอะเปื้อนในประวัติศาสตร์

กองทัพอิสราเอลกลับจากการชนะศึกที่บาชานอย่างสำราญเบิกบานใจ และความเชื่อที่เข้มแข็งขึ้น พวกเขาได้ยึดครองพื้นที่สำคัญไว้แล้ว จึงมีความมั่นใจว่าจะสามารถเข้าพิชิตดินแดนคานาอันได้ทันที มีเพียงแม่น้ำจอร์แดนคั่นอยู่ระหว่างพวกเขากับแผ่นดินแห่งพระสัญญา ตรงข้ามแม่น้ำเป็นทุ่งกว้าง มีสายน้ำไหลบริบูรณ์จากธารน้ำพุมากมายหล่อเลี้ยงทุ่งอันเขียวขจี มีต้นอินทผลัมให้ร่มเงา ทางด้านตะวันตกของทุ่งนั้นมีป้อมปราการและตำหนักของเมืองเยรีโค เรียกว่า “เมืองต้นอินทผลัม” เพราะสวนอินทผลัมที่ปลูกรอบเมืองนั้น (เฉลยธรรมบัญญัติ 34:3 TH1971) {PP 453.1}

## {PP 453.2}

ฟากตะวันออกของแม่น้ำจอร์แดนระหว่างแม่น้ำกับที่ราบสูงที่พวกเขาเพิ่งผ่านมานั้นมีที่ราบแห่งหนึ่งซึ่งกว้างไม่กี่ไมล์ทอดยาวเลียบริมฝั่งแม่น้ำจอร์แดน หุบเขาแห่งนี้มีลักษณะภูมิประเทศเป็นที่กำบัง ภูมิอากาศเหมือนเขตโซนร้อน มีต้นกระถินเทศ หรือต้นชิทธิม จึงเรียกสถานที่นั้นกันว่า “อาเบลชิทธิม” แปลว่าทุ่งกระถินเทศ (กันดารวิถี 33:49 THSV) คนอิสราเอลตั้งค่ายที่นั่น และพบที่พักแรมในป่าต้นกระถินเทศข้างแม่น้ำจอร์แดนนั้นเอง {PP 453.2}

## {PP 453.3}

กระนั้นท่ามกลางสิ่งแวดล้อมอันน่าพิสมัยนี้ พวกเขากำลังจะเผชิญหน้ากับความชั่วร้ายที่อันตรายยิ่งกว่ากองทัพที่เก่งกล้าหรือสัตว์ป่าที่ดุร้าย แม้ดินแดนนั้นจะอุดมด้วยทรัพยากร แต่มีมลทินเพราะชาวโมอับที่อาศัยอยู่ที่นั่น ในบรรดาเทพเจ้าที่พวกเขานับถือ พระบาอัลใหญ่ที่สุด มีการกราบไหว้นมัสการพระบาอัลเป็นประจำในที่สาธารณะด้วยพิธีที่ชั่วช้าต่ำทราม ทุกหย่อมหญ้ามีการสถาปนารูปเคารพและการประกอบกามพิธี แม้แต่ชื่อสถานที่เหล่านั้นก็แสดงถึงความต่ำช้าของคนท้องถิ่น {PP 453.3}

## {PP 453.4}

ความชั่วที่รายล้อมชนชาติอิสราเอลส่งผลเสียต่อพวกเขา จนความนึกคิดกลายเป็นความชั่วตามภาพที่เห็นทุกวัน ชีวิตที่สะดวกสบายสร้างผลกระทบต่อจิตวิญญาณ พวกเขาค่อยๆ ห่างจากพระเจ้าโดยแทบไม่รู้ตัว จนในที่สุดพวกเขาตกอยู่ในสภาพที่ไม่มีแรงต้านการทดลองอีกต่อไป {PP 453.4}

## {PP 454.1}

ในระหว่างที่คนอิสราเอลตั้งค่ายอยู่ข้างแม่น้ำจอร์แดน โมเสสเตรียมการเพื่อเข้ายึดครองแผ่นดินคานาอัน ท่านใช้เวลาทั้งหมดกับภารกิจนี้ แต่สำหรับประชาชนแล้ว เวลาที่เฝ้าลุ้นอยู่นั้นเป็นสิ่งที่ท้าทายมากเป็นพิเศษ ผ่านไปไม่กี่สัปดาห์มีเหตุการณ์ที่ทำให้ประวัติศาสตร์ของชนชาติอิสราเอลมีรอยเปรอะเปื้อน เพราะพวกเขาละทิ้งคุณธรรมและความซื่อตรงอย่างน่าใจหาย {PP 454.1}

## {PP 454.2}

### อิทธิพลชั่วคืบคลานเข้ามา

ในช่วงแรกไม่ค่อยมีการคบค้าสมาคมกันระหว่างคนอิสราเอลกับคนท้องถิ่นที่ไม่นับถือพระเจ้า แต่พอเวลาผ่านไปไม่นานนัก หญิงชาวมีเดียนเริ่มแอบเข้ามาในค่ายโดยไม่มีใครส่งสัญญาณเตือนภัย พวกหล่อนทำตามแผนอย่างแนบเนียนจนโมเสสเองก็ไม่รู้ว่ามีหญิงต่างชาติปะปนเข้ามา จุดประสงค์ของหญิงเหล่านี้ในการคบหาชาวฮีบรูคือ พยายามยั่วเย้าให้มีการละเมิดพระบัญญัติของพระเจ้า และเบนความสนใจไปสู่พิธีรีตรองของคนที่ไม่นับถือพระเจ้า เพื่อนำคนอิสราเอลให้กราบไหว้รูปเคารพ พวกหล่อนปิดบังเจตนาเหล่านี้ด้วยการแสร้งทำเป็นมิตร ฉะนั้นจึงไม่มีใครเอะใจ แม้แต่ฝ่ายปกครองประชาชนก็ไม่คิดสงสัย {PP 454.2}

## {PP 454.3}

กษัตริย์ชาวโมอับกำหนดงานฉลองเหล่าพระทั้งหลายของพวกเขาตามคำแนะนำของบาลาอัม มีการวางแผนกันอย่างลับๆ ให้บาลาอัมชักชวนชาวอิสราเอลให้เข้ามาร่วมในงาน เพราะคนอิสราเอลถือว่าบาลาอัมเป็นผู้เผยพระวจนะของพระเจ้า แผนการจึงสำเร็จได้ไม่ยาก ประชาชนจำนวนมากไปร่วมสังเกตการณ์งานฉลอง พวกเขาเอาตัวเองเข้าไปเสี่ยงในที่ที่พระเจ้าทรงห้าม จึงติดกับดักของซาตาน พวกเขาเคลิบเคลิ้มไปกับเสียงดนตรี การฟ้อนรำและความงามนวลระหงของสาวชาวโมอับ จนกระทั่งหมดความจงรักภักดีต่อพระเยโฮวาห์ ขณะที่ร่วมกินดื่มสังสรรค์เฮฮาอยู่นั้น เหล้าก็เริ่มออกฤทธิ์ ทำให้ความปราดเปรื่องหายไปเพราะพิษน้ำเมา เกราะคุ้มกันตัวเองก็พังทลายลง ราคะตัณหาเข้าครอบงำ และเมื่อใจสำนึกผิดชอบมัวหมองด้วยความกำหนัด พวกเขาจึงถูกโน้มน้าวให้ถวายสัตวบูชาแก่รูปเคารพบนแท่นบูชาของคนที่ไม่นับถือพระเจ้า และร่วมในพิธีอันต่ำช้าเลวทราม {PP 454.3}

## {PP 454.4}

ไม่นานนักพิษนั้นได้ขยายไปทั่วค่ายคนอิสราเอลเหมือนโรคระบาดร้ายแรง ผู้ที่สมควรพิชิตข้าศึกในสนามรบกลับพ่ายแพ้ต่อมารยาผู้หญิงที่ไร้พระเจ้า เหมือนประชาชนจะหน้ามืดตามัวไป พวกผู้นำและคนสำคัญๆ อยู่ในกลุ่มแรกที่ละเมิด และมีคนทำผิดจำนวนมากจนคนทั้งชาติพลอยหลงไปจากความเชื่อ “ดังนั้นอิสราเอลก็เข้าถือพระบาอัลแห่งเปโอร์” (กันดารวิถี 25:3 THSV) กว่าโมเสสจะรับรู้ถึงความชั่วที่เกิดขึ้น แผนอุบายของศัตรูก็สำเร็จไปไกล คนอิสราเอลไม่เพียงแต่ร่วมในกามพิธีถวายพระเทียมเท็จที่ภูเขาเปโอร์เท่านั้น แต่ยังนำพิธีต่างๆ เหล่านั้นเข้ามาในค่ายอีกด้วย ผู้นำชราเต็มไปด้วยความเดือดดาล พระพิโรธของพระเจ้าก็ประทุขึ้น {PP 454.4}

## {PP 455.1}

พฤติกรรมอันชั่วร้ายได้พรากคนอิสราเอลไปจากพระเจ้า ซึ่งเวทมนตร์คาถาทั้งหมดของบาลาอัมไม่สามารถกระทำได้ การลงทัณฑ์ที่เกิดขึ้นอย่างฉับพลันทำให้ประชาชนตระหนักถึงความร้ายแรงของบาปที่พวกเขาได้กระทำ เกิดภัยพิบัติร้ายแรงในค่าย คร่าชีวิตคนนับหมื่นในพริบตา พระเจ้าทรงบัญชาให้เจ้าหน้าที่ฝ่ายปกครองประหารชีวิตคนที่เป็นตัวตั้งตัวตีในการทำชั่วครั้งนี้ ซึ่งพวกเขาก็ปฏิบัติตามโดยเร็วพลัน ผู้นำในการกระทำผิดถูกประหาร ศพของพวกเขาถูกนำไปประจานโดยการแขวนไว้ต่อหน้าสาธารณชน เพื่อว่าเมื่อประชาชนเห็นการจัดการขั้นเด็ดขาดเช่นนี้แล้ว พวกเขาก็จะสำนึกได้ว่าพระเจ้าทรงสะอิดสะเอียนต่อความบาปของตนเพียงไร และจะตระหนักถึงพระพิโรธของพระองค์ที่มีต่อพวกเขาว่าช่างน่าสะพรึงกลัวขนาดไหน {PP 455.1}

## {PP 455.2}

### ลงโทษด้วยภัยพิบัติ

ทุกคนล้วนตระหนักว่าการลงโทษนั้นยุติธรรมแล้ว ประชาชนจึงเร่งรีบไปที่เต็นท์นัดพบ ถ่อมใจลงสารภาพบาปทั้งน้ำตา ขณะที่พวกเขาร่ำไห้ต่อพระเจ้าที่ประตูเต็นท์นัดพบอยู่นั่นเอง ภัยพิบัติก็ยังคงคร่าชีวิตคนต่อไป และเจ้าหน้าที่ฝ่ายปกครองกำลังปฏิบัติตามคำสั่งขั้นเด็ดขาดนั้น ศิมรีซึ่งเป็นผู้นำคนหนึ่งของอิสราเอล เข้ามาในค่ายพร้อมกับหญิงแพศยาชาวมีเดียนโดยไม่มีความละอาย ผู้หญิงคนนี้เป็นลูกสาว “ผู้นำสกุลคนหนึ่งในมีเดียน” (กันการวิถี 25:15 THSV) ศิมรีพานางเข้าไปในเต็นท์ของตน ไม่เคยมีใครเหิมเกริมทำบาปเช่นนี้มาก่อน ศิมรี “ป่าวร้องความบาปของเขาอย่างเมืองโสโดม” ด้วยอาการเมามาย และ “โอ้อวดในสิ่งที่น่าอับอาย” ของตน (อิสยาห์ 3:9 THSV; ฟีลิปปี 3:19 THSV) ขณะที่เหล่าปุโรหิตและพวกผู้ใหญ่ของประชาชนกำลังกราบลงถึงดินด้วยความเศร้าและการถ่อมตัว “ร้องไห้อยู่ระหว่างเฉลียงกับแท่นบูชา” ทูลวิงวอนต่อพระเจ้าว่า “ขอทรงเวทนาประชากรของพระองค์ ขออย่าทรงให้มรดกของพระองค์เป็นที่เยาะเย้ย” (โยเอล 2:17 THSV) ผู้มีตระกูลสูงในอิสราเอลคนนี้กลับโอ้อวดบาปของตนต่อหน้าชุมนุมชนอย่างคึกคะนอง ราวกับว่าจะท้าทายให้พระเจ้าลงโทษและเย้ยหยันผู้พิพากษาของประชาชน ฟีเนหัสบุตรเอเลอาซาร์มหาปุโรหิต ลุกขึ้นจากชุมนุมชน คว้าทวน “ตามหลังชายอิสราเอลคนนั้นเข้าไปในเต็นท์” (กันดารวิถี 25:8 THSV) และฆ่าเขาทั้งสองเสีย ภัยพิบัติจึงหยุดทันที ส่วนฟีเนหัสปุโรหิตผู้ลงมือตามคำพิพากษาของพระเจ้าได้รับเกียรติต่อหน้าคนอิสราเอลทั้งปวง พระเจ้าทรงสัญญาว่าลูกหลานของเขาจะได้เป็นปุโรหิตตลอดไป {PP 455.2}

## {PP 455.3}

พระเจ้าตรัสว่า ฟีเนหัส “ได้ยับยั้งความกริ้วของเราต่อคนอิสราเอล…ฉะนั้นจงประกาศว่า ‘เราให้พันธสัญญาแห่งสันติแก่เขา พันธสัญญานั้นจะเป็นของเขาและเชื้อสายของเขาที่มาภายหลัง เป็นพันธสัญญาของตำแหน่งปุโรหิตอันถาวร เพราะเขาหวงแหนเพื่อพระเจ้าของเขา และได้ลบมลทินบาปคนอิสราเอล’” (กันดารวิถี 25:11, 12–13 THSV) {PP 455.3}

## {PP 456.1}

ภัยพิบัติที่ลงโทษความบาปของคนอิสราเอลที่ชิทธีมได้ทำลายคนที่เหลืออยู่จากกลุ่มใหญ่ที่เมื่อ 40 ปีก่อนหน้านั้นได้ถูกตัดสินว่า “เขาทั้งหลายจะต้องตายในถิ่นทุรกันดารแน่” (กันดารวิถี 26:65 THSV) เมื่อนับประชาชนตามพระบัญชาของพระเจ้า ปรากฏว่า “ในรายชื่อเหล่านี้…ที่โมเสสและอาโรนปุโรหิตนับไว้ เมื่อเขาทั้งสองนับคนอิสราเอลในถิ่นทุรกันดารซีนาย…ไม่มีผู้ชายแม้แต่คนเดียวที่เหลืออยู่ นอกจากคาเลบบุตรเยฟุนเนห์และโยชูวาบุตรนูน” (กันดารวิถี 26:64, 65 TNCV) {PP 456.1}

## {PP 456.2}

พระเจ้าทรงส่งภัยพิบัติลงโทษคนอิสราเอลเพราะการยอมคล้อยตามการเย้ายวนของชาวมีเดียน ส่วนพวกที่ยั่วยุให้ทำบาปก็หนีไม่พ้นการถูกพระพิโรธของพระเจ้าลงโทษอย่างยุติธรรม ชาวอามาเลขที่โจมตีคนอิสราเอลที่เรฟีดิม โดยเล่นงานผู้ที่อ่อนล้าซึ่งเดินอยู่ท้ายขบวน ไม่ได้ถูกลงโทษจนกระทั่งเวลาผ่านไปเนิ่นนาน แต่สำหรับชาวมีเดียนที่ยั่วเย้าคนอิสราเอลให้ทำบาปกลับถูกลงโทษจากพระเจ้าอย่างฉับพลัน เพราะถือว่าเป็นศัตรูที่อันตรายกว่า พระเจ้าตรัสสั่งแก่โมเสสว่า “จงแก้แค้นชาวมีเดียนให้ชนอิสราเอล หลังจากนั้นเจ้าจะตาย” (กันดารวิถี 31:2 TNCV) โมเสสกระทำตามที่พระเจ้าทรงบัญชาทันที มีการเลือกเผ่าละ 1,000 คน และส่งออกไปภายใต้การนำของฟีเนหัส “พวกเขาสู้รบกับมีเดียนตามที่องค์พระผู้เป็นเจ้าทรงบัญชาโมเสส และฆ่าผู้ชายทุกคน รวมทั้งกษัตริย์ทั้งห้าของชาวมีเดียน…และ…บาลาอัมบุตรเบโอร์ก็ถูกฆ่าตายด้วยดาบ” (กันดารวิถี 31:7, 8 TNCV) โมเสสได้สั่งให้ประหารชีวิตพวกผู้หญิงที่ถูกจับมาเป็นเชลยด้วย เพราะมีความผิดมากที่สุดและเป็นพวกที่อันตรายที่สุดในบรรดาศัตรูของชาวอิสราเอล {PP 456.2}

## {PP 456.3}

พวกที่วางอุบายต่อสู้คนของพระเจ้าจึงจบชีวิตลงด้วยประการฉะนี้ ผู้ประพันธ์สดุดีเขียนไว้ว่า “บรรดาประชาชาติได้จมลงในหลุมที่ตนขุดไว้ และเท้าของเขาติดตาข่ายซึ่งเขาเองซ่อนดักไว้” (สดุดี 9:15 THSV) “เพราะองค์พระผู้เป็นเจ้าจะไม่ทรงปฏิเสธประชากรของพระองค์ พระองค์จะไม่ทรงละทิ้งผู้ที่เป็นกรรมสิทธิ์ของพระองค์ การพิพากษาจะตั้งมั่นบนความชอบธรรมอีกครั้งหนึ่ง” เมื่อมนุษย์ “รวมตัวกันต่อสู้ผู้ชอบธรรม” องค์พระผู้เป็นเจ้า “จะทรงให้พวกเขารับโทษสาสมกับบาปของพวกเขา และทรงทำลายพวกเขาเพราะความชั่วร้ายของพวกเขาเอง” (สดุดี 94:14, 15, 21, 23 TNCV) {PP 456.3}

## {PP 457.1}

### ต้นเหตุของความพ่ายแพ้

เมื่อบาลาอัมถูกเรียกให้สาปแช่งชาวฮีบรู เขากลับทำไม่ได้ เขาไม่สามารถใช้เวทมนตร์เพื่อนำเหตุร้ายมาสู่คนเหล่านั้น เพราะพระเจ้า “ทอดพระเนตรว่า ไม่มีความชั่วช้าในยาโคบ และทรงเห็นว่าไม่มีความชั่วร้ายในอิสราเอล” (กันดารวิถี 23:21, 23 TKJV) แต่เมื่อพวกเขาปล่อยตัวปล่อยใจไปตามการทดลอง ก็เป็นการละเมิดพระบัญญัติของพระเจ้า จึงไม่มีเกราะป้องกันให้กับพวกเขา เมื่อคนของพระเจ้าซื่อสัตย์ต่อพระบัญญัติของพระองค์ “ไม่มีเวทมนตร์ใดอาจกระทบยาโคบ ไม่มีของขลังใดอาจทำร้ายอิสราเอล” (กันดารวิถี 23:23 THSV) ฉะนั้นซาตานจึงใช้อำนาจทั้งหมดและเล่ห์เพทุบายของมันเพื่อล่อให้พวกเขาทำบาป หากผู้ที่อ้างตนว่าเป็นผู้รักษาพระบัญญัติของพระเจ้ากลับละเมิดหลักการของพระบัญญัตินั้นเสียเอง ก็เป็นการแยกตัวออกจากพระเจ้า และจะไม่สามารถต้านทานศัตรูของตนได้ {PP 457.1}

## {PP 457.2}

คนอิสราเอลไม่หวั่นไหวต่อกองทัพมีเดียน การใช้เวทมนตร์คาถาไม่อาจชนะพวกเขาได้ แต่พวกเขากลับพ่ายแพ้ต่อหญิงแพศยา นี่คือพลังอำนาจของผู้หญิงที่ยอมให้ซาตานใช้เป็นกับดักทำลายจิตวิญญาณ “นางได้ฟัดเหยื่อลงเสียเป็นอันมาก เออ คนที่นางฆ่านั้นก็มากมายนับไม่ถ้วน” (สุภาษิต 7:26 THSV) สิ่งนี้แหละที่ล่อลวงลูกหลานของเสทให้หลงไปจากความสัตย์ซื่อ คนของพระเจ้าในยุคนั้นจึงเสื่อมลง โยเซฟก็ถูกทดลองในเรื่องนี้ แซมสันก็ถูกทรยศจนสิ้นพลัง เขาผู้เป็นกำลังสำคัญของอิสราเอลจึงตกในมือชาวฟีลิสเตียเพราะพ่ายแพ้ต่อผู้หญิง ดาวิดก็สะดุดล้มลงเพราะเรื่องนี้ และซาโลมอนกษัตริย์ผู้ปราดเปรื่องที่สุดซึ่งพระเจ้าตรัสว่าเป็นที่รักถึงสามครั้ง ก็ยังตกเป็นทาสของราคะตัณหา หลงเสน่ห์สตรีจนทิ้งหลักคุณธรรมไปเสีย {PP 457.2}

## {PP 457.3}

“บรรดาเหตุการณ์เหล่านี้จึงได้บังเกิดแก่เขาเพื่อเป็นตัวอย่าง และได้บันทึกไว้เพื่อเตือนสติเราทั้งหลาย ผู้ซึ่งกำลังอยู่ในกาลสุดปลายของแผ่นดินโลก เหตุฉะนั้นคนที่คิดว่าตัวเองมั่นคงดีแล้ว ก็จงระวังให้ดี กลัวว่าจะล้มลง” (1 โครินธ์ 10:11, 12 TKJV) ซาตานรู้จักเนื้อแท้ของจิตใจมนุษย์อย่างดี มันศึกษาค้นคว้าอย่างบ้าคลั่งเป็นเวลาหลายพันปี มันจึงรู้จุดอ่อนของคนทุกประเภท ชาตานทำงานผ่านหลายชั่วอายุคนเพื่อเอาชนะคนที่เข้มแข็งที่สุด ด้วยการทดลองแบบเดียวกันที่ได้ผลสำเร็จที่บาอัลเปโอร์ ผู้นำคนอิสราเอลหลายคนได้พ่ายแพ้ในเรื่องนี้ ตลอดประวัติศาสตร์มนุษยชาติมีซากชีวิตมากมายที่อับปางเพราะกระแทกหินโสโครกแห่งกามารมณ์ ยิ่งใกล้เวลาสิ้นโลก และประชากรของพระเจ้ายืนอยู่ที่พรมแดนคานาอันใหม่คือแผ่นดินสวรรค์ ซาตานก็จะยิ่งผนึกกำลังเป็นสองเท่าเหมือนที่ทำในสมัยโบราณเพื่อขัดขวางคนของพระเจ้าไม่ให้เข้าไปในเมืองวิไล มันวางกับดักไว้สำหรับทุกคน ไม่ใช่เฉพาะคนรู้น้อยและขาดการอบรมเท่านั้นที่ต้องระวัง ซาตานเตรียมการทดลองไว้สำหรับคนในตำแหน่งที่สูงที่สุดและศักดิ์สิทธิ์ที่สุดด้วย ถ้ามันสามารถล่อลวงให้คนเหล่านั้นทำจิตใจให้เป็นมลทินได้ มันก็จะใช้พวกเขาเป็นเครื่องมือทำลายคนอีกมากมาย มันใช้เครื่องมือแบบเดียวกันกับที่มันเคยใช้เมื่อ 3,000 กว่าปีที่แล้ว คือใช้เพื่อนฝูงฝ่ายโลก เสน่ห์ความงาม ความบันเทิง การเลี้ยงฉลอง การดื่มด่ำ และจอกเหล้า เพื่อทดลองมนุษย์ให้ละเมิดพระบัญญัติข้อที่เจ็ดในการล่วงประเวณี {PP 457.3}

## {PP 458.1}

ซาตานล่อลวงคนอิสราเอลให้มักมากในกามก่อนที่จะชักจูงให้พวกเขากราบไหว้รูปเคารพ คนที่ยอมลบหลู่พระฉายาของพระเจ้าและทำให้วิหารของพระองค์เป็นมลทินบนร่างกายของเขาเองจะไม่ลังเลที่จะหลู่พระเกียรติไม่ว่าด้วยเรื่องใดก็ตาม ถ้าเรื่องนั้นจะช่วยตอบสนองความปรารถนาของจิตใจอันชั่วช้าเลวทรามของตนได้ การปล่อยตัวตามราคะตัณหาทำให้จิตใจอ่อนแอ จิตวิญญาณตกต่ำ สติปัญญาเสื่อมถอย และมโนธรรมตายด้านเป็นอัมพาตไปเพราะการสนองความต้องการฝ่ายต่ำ เป็นไปไม่ได้ที่ทาสของกิเลสตัณหาจะตระหนักถึงหน้าที่อันสำคัญของการรักษาพระบัญญัติของพระเจ้า หรือเห็นคุณค่าของการทรงไถ่มนุษย์ให้พ้นบาป เป็นไปไม่ได้ที่เขาจะตีค่าความรอดได้อย่างเหมาะสม ความดี ความบริสุทธิ์ ความจริง การนับถือพระเจ้า ความรักที่มีต่อสิ่งทั้งหลายที่เกี่ยวของกับพระองค์ ล้วนแต่ช่วยผูกพันมนุษย์ไว้กับสวรรค์ แต่ทั้งหมดนี้ถูกเผาให้วอดวายด้วยไฟโลกีย์ จนจิตใจมืดดำอ้างว้างว่างเปล่าและกลายเป็นที่อาศัยของวิญญาณชั่ว และ “เป็นที่สิงสู่ของนกทุกชนิดที่เป็นมลทินและน่าชิงชัง” (วิวรณ์ 18:2 TNCV) ฉะนั้นคนที่ถูกสร้างตามพระฉายาของพระเจ้าจึงถูกดึงลงต่ำเสมอสัตว์เดียรัจฉาน {PP 458.1}

## {PP 458.2}

การคลุกคลีกับคนที่ไหว้รูปเคารพและการเข้าร่วมในพิธีงานฉลองของพวกเขาได้ชักจูงชาวฮีบรูให้ละเมิดพระบัญญัติของพระเจ้า ซึ่งเป็นเหตุให้พระองค์ลงโทษคนทั้งชนชาติ ในปัจจุบันนี้ก็เช่นเดียวกัน วิธีที่ซาตานใช้ได้ผลมากที่สุดในการล่อลวงผู้ติดตามพระคริสต์ให้ทำบาปคือให้เขาคบค้าสมาคมกับคนอธรรม และร่วมสังสรรบรรเทิงกับพวกเขา “พวกเจ้าจงออกจากท่ามกลางพวกเขา และจงแยกตัวออกจากเขาทั้งหลาย องค์พระผู้เป็นเจ้าได้ตรัส อย่าแตะต้องสิ่งที่ไม่สะอาด” (2 โครินธ์ 6:17 THSV) ในทุกวันนี้พระเจ้ามีพระประสงค์ให้คนของพระองค์มีความแตกต่างจากชาวโลกเหมือนสมัยอิสราเอลโบราณทั้งในด้านวัฒนธรรม นิสัย และในหลักการ ถ้าคนของพระองค์ทำตามคำสอนในพระวจนะอย่างสัตย์ซื่อก็จะแตกต่างไปจากชาวโลกอย่างแน่นอน พระเจ้าทรงเตือนชาวฮีบรูว่าอย่าได้ทำตามแบบอย่างของคนที่ไม่มีพระเจ้า คำเตือนเหล่านี้ชัดเจนตรงไปตรงมา คำเตือนที่ห้ามคริสเตียนเลียนแบบรสนิยมและวัฒนธรรมของคนไร้พระเจ้าก็ชัดเจนไม่แพ้กัน พระคริสต์ตรัสมายังเราทั้งหลายว่า “อย่ารักโลกหรือสิ่งของในโลก ถ้าใครรักโลก ความรักของพระบิดาไม่ได้อยู่ในผู้นั้น” (1 ยอห์น 2:15 THSV) “การเป็นมิตรกับโลกคือการเกลียดชังพระเจ้า ผู้ใดเลือกที่จะเป็นมิตรกับโลกก็เป็นศัตรูต่อพระเจ้า” (ยากอบ 4:4 TNCV) ผู้ติดตามพระคริสต์ต้องแยกตัวเองออกจากคนบาป และติดต่อข้องแวะเฉพาะในโอกาสที่จะทำดีต่อพวกเขาได้ ไม่มีคำว่า ‘เด็ดเดี่ยวเกินไป’ สำหรับการหลีกเลี่ยงการสมาคมกับคนที่จะชักนำเราให้ห่างจากพระเจ้า เมื่อเราอธิษฐานว่า “ขออย่าทรงนำข้าพระองค์เข้าไปในการทดลอง” เราควรหลีกเลี่ยงให้พ้นจากการถูกทดลองมากที่สุดเท่าที่จะทำได้ {PP 458.2}

## {PP 459.1}

### ถูกล่อลวงให้คุ้นชินต่อบาป

คนอิสราเอลถูกชักจูงให้ทำบาปเมื่อพวกเขามีความเป็นอยู่ที่สะดวกสบาย พวกเขาไม่ได้คำนึงถึงพระเจ้าอย่างสม่ำเสมอ มีความลำพองในตัวเอง และไม่ได้เอาใจใส่ต่อการอธิษฐาน ความสบายและการตามใจตัวเองทำให้ป้อมปราการแห่งจิตวิญญาณขาดยามที่จะเฝ้าอารักขา ความคิดต่ำช้าจึงทะลักเข้าไป คนภายในกำแพงนั่นเองที่ทรยศและทิ้งหลักการอันเป็นที่มั่น ทำให้คนอิสราเอลตกอยู่ใต้อำนาจของซาตาน ในทุกวันนี้ซาตานยังคงใช้วิธีเดียวกันเพื่อหาช่องทางทำลายจิตวิญญาณ กว่าคริสเตียนคนหนึ่งจะทำบาปอย่างเปิดเผยมีการสั่งสมกระบวนการอันยาวนานไว้ในใจที่โลกไม่รู้ จิตใจไม่ได้เปลี่ยนจากความบริสุทธิ์สู่ความเสื่อมเสียและอาชญากรรมในทันที การทำให้คนที่ถูกสร้างตามพระฉายาของพระเจ้าเสื่อมทรามลงเยี่ยงสัตว์ต้องใช้เวลา กว่าจะตกต่ำเยี่ยงปีสาจมารร้ายก็ต้องผ่านวันคืนที่ยาวนาน คนเราจะเปลี่ยนแปลงไปตามสิ่งที่เรามองเห็น การปล่อยให้ใจครุ่นคิดในสิ่งที่ไม่บริสุทธิ์ อาจทำให้คนชื่นชอบความบาปที่ตนเคยรังเกียจมาก่อน {PP 459.1}

## {PP 459.2}

ซาตานกำลังใช้ทุกวิถีทางเพื่อให้คนนิยมอาชญากรรมและความชั่วร้ายที่สร้างความเสื่อมเสียให้กับมนุษย์ เมื่อเดินตามตรอกซอกซอยในเมืองเราไม่อาจหลีกเลี่ยงป้ายสีฉูดฉาดโฆษณาของบันเทิงที่เกี่ยวข้องกับอาชญากรรม คนจึงถูกฝึกให้คุ้นชินกับความบาป วิถีต่ำช้าของคนไร้ศีลธรรมถูกนำเสนอต่อสาธารณชนอย่างต่อเนื่องในคอลัมน์รายสัปดาห์ มีสารพัดเรื่องราวที่ก่อให้เกิดอารมณ์คล้อยตาม การได้รับรู้เรื่องราวอาชญากรรมที่เสื่อมทรามทำให้จิตใจที่เคยอ่อนโยนและครั่นคร้ามต่อสิ่งเหล่านี้ กลับกลายเป็นแข็งกระด้าง จนสุดท้ายพวกเขาก็ดื่มด่ำกับความชั่วช้าดังกล่าวอย่างไม่ลืมหูลืมตา {PP 459.2}

## {PP 459.3}

สิ่งบันเทิงที่ชาวโลกนิยมในปัจจุบัน ซึ่งคนที่อ้างตัวเป็นคริสเตียนเองก็นิยมชมชอบด้วย จะนำไปสู่จุดจบเดียวกันกับสิ่งบันเทิงของคนไร้พระเจ้าในสมัยโบราณ มีของบันเทิงเพียงน้อยอย่างที่ซาตานไม่ใช้เป็นเครื่องมือทำลายจิตวิญญาณ ตลอดช่วงประวัติศาสตร์มันใช้การแสดงละครเพื่อปลูกเร้าอารมณ์และยกย่องความชั่ว การเล่นลิเกมีการแต่งกายสีฉูดฉาดและดนตรีแปลกๆ งานราตรี การเต้นระบำ และโต๊ะพนัน ล้วนแล้วแต่ถูกซาตานใช้เพื่อทลายแนวป้องกันหลักศีลธรรม และเปิดประตูสู่การสนองกิเลสตัณหา เมื่อมีการรวมตัวกันเพื่อสนองปากหรือพบปะกันเพื่อการโอ้อวด เมื่อคนถูกชักจูงให้ลืมพระเจ้าและไม่เอาใจใส่ต่อชีวิตนิรันดร์ ซาตานก็อยู่ที่นั่นเพื่อล่ามจิตวิญญาณเหล่านั้นด้วยโซ่ตรวนของมัน {PP 459.3}

## {PP 460.1}(Edit to here)

กษัตริย์ซาโลมอนผู้ปราดเปรื่องสอนว่า “จงระแวดระวังใจของเจ้ายิ่งกว่าสิ่งอื่นใด เพราะทุกสิ่งที่เจ้าทำออกมาจากใจ” (สุภาษิต 4:23) มนุษย์ “คิดในใจอย่างไร เขาก็เป็นอย่างนั้น” (สุภาษิต 23:7 TKJV) จิตใจต้องได้รับการเปลี่ยนแปลงใหม่โดยพระคุณของพระเจ้า มิฉะนั้นการแสวงหาความบริสุทธิ์ในชีวิตจะเปล่าประโยชน์ ผู้ที่พยายามฝึกอุปนิสัยที่ดีงามสอดคล้องตามหลักศีลธรรมโดยปราศจากพระคุณของพระคริสต์แล้วกำลังก่อสร้างอยู่บนทรายที่อ่อนยวบยาบ เมื่อการทดลองโหมกระหน่ำเข้ามาดั่งพายุที่พัดแรงกล้า เขาจะแพ้การทดลองอย่างแน่นอน ทุกคนควรทูลขอตามคำอธิษฐานของดาวิดว่า “ข้าแต่พระเจ้า ขอทรงเนรมิตสร้างใจสะอาดในข้าพระองค์ และขอทรงสร้างจิตใจหนักแน่นขึ้นใหม่ภายในข้าพระองค์” (สดุดี 51:10) และเมื่อเรามีส่วนในของประทานจากสวรรค์แล้ว เราได้ “รับการคุ้มครองโดยฤทธิ์เดชของพระเจ้าทางความเชื่อ” (1 เปโตร 1:5) {PP 460.1}

## {PP 460.2}

### วิธีสร้างแนวป้องกัน

กระนั้นเราก็ต้องมีปฏิบัติการเพื่อต้านทานการทดลอง คนที่จะไม่ตกเป็นเหยื่อการทดลองของซาตานจะต้องตั้งยามเฝ้าทางเข้าสู่จิตวิญญาณทุกๆ ทาง เขาจะต้องหลีกเลี่ยงการอ่าน การดู และการฟังสิ่งที่ส่อความคิดที่ไม่บริสุทธิ์ ไม่ปล่อยความคิดให้โลดแล่นไปตามกระแสที่ศัตรูแห่งจิตวิญญาณจะชักจูง อัครทูตเปโตรกล่าวว่า “จงเตรียมความคิดจิตใจให้พร้อม จงรู้จักบังคับตนเอง…อย่าดำเนินตามตัณหาชั่วซึ่งท่านเคยมีเมื่อใช้ชีวิตอย่างผู้ที่ไม่รู้ความจริง แต่ท่านทั้งหลายจงบริสุทธิ์ในการทุกอย่างที่ท่านทำเหมือนอย่างที่พระองค์ผู้ทรงเรียกท่านนั้นบริสุทธิ์” (1 เปโตร 1:13–15 TNCV) ส่วนเปาโลกล่าวว่า “ขอจงใคร่ควรญถึงสิ่งที่จริง สิ่งที่น่านับถือ สิ่งที่ยุติธรรม สิ่งที่บริสุทธิ์ สิ่งที่น่ารัก สิ่งที่ทรงคุณ คือถ้ามีสิ่งใดที่ล้ำเลิศ สิ่งใดที่ควรแก่การสรรเสริญ ก็ขอจงใคร่ครวญดู” (ฟีลิปปี 4:8 TH1971) จะทำอย่างนี้ได้ต้องอาศัยการขะมักเขม้นอธิษฐานอย่างร้อนรน และการเฝ้าระวังอย่างต่อเนื่อง ต้องอัญเชิญพระวิญญาณบริสุทธิ์เข้ามาช่วยเหลือ เพื่อจะดึงใจให้คิดถึงอำนาจฝ่ายสูง และให้ฝึกนิสัยคิดคำนึงถึงสิ่งที่สะอาดบริสุทธิ์ ในขณะเดียวกันเราต้องใช้เวลาศึกษาค้นคว้าพระวจนะของพระเจ้าอย่างหมั่นเพียร ผู้ประพันธ์สดุดีกล่าวว่า “คนหนุ่มจะรักษาวิถีทางของตนให้บริสุทธิ์ได้อย่างไร ก็โดยปฏิบัติตามพระวจนะของพระองค์” “ข้าพระองค์ได้เก็บรักษาพระดำรัสของพระองค์ไว้ในใจ เพื่อข้าพระองค์จะไม่ทำบาปต่อพระองค์” (สดุดี 119:9, 11) {PP 460.2}

## {PP 461.1}

พระเจ้าทรงลงโทษชาติอิสราเอลเพราะความบาปที่กระทำที่เบธเปโอร์ และถึงแม้ว่าทุกวันนี้บาปในลักษณะเดียวกันไม่ได้ถูกลงโทษทันทีเหมือนในสมัยนั้น แต่จะต้องถูกลงโทษอย่างแน่นอน “ถ้าใครทำลายวิหารของพระเจ้า พระเจ้าจะทรงทำลายคนนั้น” (1 โครินธ์ 3:17) ความบาปเหล่านี้มีโทษร้ายแรงตามธรรมชาติ ซึ่งไม่ช้าก็เร็ว ทุกคนที่ละเมิดก็จะได้รับผลในชีวิตของเขาเอง ความบาปในเรื่องนี้หนักกว่าความบาปประเภทอื่น ทำให้มนุษยชาติเสื่อมทรามอย่างน่าใจหาย จึงถูกสาปให้แบกภาระความทุกข์และโรคภัยไข้เจ็บ มนุษย์อาจปิดซ่อนความบาปไม่ให้มนุษย์ด้วยกันรู้ได้ แต่ก็ต้องเก็บเกี่ยวผลของมันในเวลาต่อมาอย่างแน่นอน คือความทุกข์ โรคภัย การเสียสติหรือเสียชีวิต และหลังจากที่จบชีวิตนี้ก็ยังต้องยืนต่อบัลลังก์พิพากษาของพระเจ้า รับโทษตลอดนิรันดร์ “คนที่ประพฤติเช่นนั้นจะไม่มีส่วนในแผ่นดินของพระเจ้า”แต่จะมีส่วนกับซาตานและทูตแห่งความชั่วใน “บึงไฟ…คือความตายครั้งที่สอง” กาลาเทีย 5:21; วิวรณ์ 20:14) {PP 461.1}

## {PP 461.2}

“ปากของหญิงแพศยาก็หยาดน้ำผึ้งออกมา และคำพูดของนางก็ลื่นยิ่งกว่าน้ำมัน แต่ในที่สุด นางก็ขมอย่างบอระเพ็ด และคมอย่างดาบสองคม” (สุภาษิต 5:3, 4) “จงหลีกทางของเจ้าให้ไกลจากนาง อย่าไปใกล้ประตูบ้านของนาง เกรงว่าเจ้าจะให้เกียรติของเจ้าแก่คนอื่น และให้ปีเดือนของเจ้าแก่คนไร้เมตตา เกรงว่าคนแปลกหน้าจะอิ่มเอมด้วยทรัพย์สินของเจ้า และของที่ได้มาด้วยน้ำพักน้ำแรงของเจ้าจะตกไปในบ้านของคนต่างด้าว และเมื่อบั้นปลายชีวิตของเขามาถึง เขาจะครวญคราง เมื่อเนื้อและกายของเจ้าเสื่อมสิ้นไป”(ข้อ 8–11 “เพราะบ้านของนางดิ่งลงสู่ความมรณา…ทุกคนที่เข้าหานางก็ไม่ได้กลับมา” (สุภาษิต 2:18, 19) “แขกของนางก็อยู่ในห้วงลึกของแดนคนตาย” (สุภาษิต 9:18) {PP 461.2}
