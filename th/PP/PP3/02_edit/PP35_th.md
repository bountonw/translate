---
chapter:
  number: 35
  title:
    th: การกบฏของโคราห์
    en: The Rebellion of Korah
  url: https://legacy.egwwritings.org/?ref=en_PP.395&para=84.1797
  basedon: กันดารวิถี 16 และ 17
---

## {PP 395.1}

### ตั้งต้นหลอกลวง

การที่พระเจ้าทรงลงโทษชนชาติอิสราเอลช่วยยับยั้งเสียงบ่นต่อว่าต่อขานและความกระด้างกระเดื่องไปได้ระยะหนึ่ง แต่ใจที่คิดคดทรยศของประชาชนยังคงถูกเก็บงำอยู่และในที่สุดผลอันเลวร้ายก็ปรากฏออกมา การประท้วงก่อนหน้านี้ปะทุขึ้นตามอารมณ์ที่แปรปรวนของฝูงชน แต่ครั้งนี้เป็นการกบฏเต็มรูปแบบ มีแผนอุบายแน่วแน่ในการโค่นอำนาจผู้นำ ซึ่งพระเจ้าทรงเป็นผู้แต่งตั้งโดยพระองค์เอง {PP 395.1}

## {PP 395.2}

โคราห์เป็นแกนนำในเรื่องนี้ เขาเป็นคนเผ่าเลวีจากวงศ์วานโคฮาท เป็นลูกพี่ลูกน้องของโมเสส เป็นคนมีความสามารถและบารมี ถึงแม้เขาได้รับมอบหมายให้ทำหน้าที่ฝ่ายศาสนกิจให้กับพลับพลา แต่เขาไม่มีความพอใจในตำแหน่งหน้าที่นั้น จึงใฝ่ฝันที่จะได้รับเกียรติเป็นปุโรหิต ในสมัยแรกเริ่มนั้น บุตรหัวปีจะเป็นผู้รับหน้าที่ปุโรหิตประจำตระกูล และต่อมาพระเจ้าประทานตำแหน่งนี้ให้แก่อาโรนและลูกหลานของท่าน แต่โคราห์รู้สึกขัดเคืองในเรื่องนี้ เขาอิจฉาและอยากได้ตำแหน่งนั้น จึงขัดขืนต่ออำนาจของโมเสสและอาโรนอย่างเงียบๆ มาได้ระยะหนึ่ง แต่ไม่ได้ต่อต้านอย่างเปิดเผย ในที่สุดเขาคิดแผนการใหญ่โตที่จะโค่นอำนาจของผู้นำฝ่ายการปกครองและฝ่ายศาสนา ซึ่งแผนการนั้นก็ได้รับแรงสนับสนุน เพราะไม่ไกลจากเต็นท์ที่พักของเขาและวงศ์วานโคฮาท ทางทิศใต้ของเต็นท์นัดพบเป็นที่ตั้งค่ายของเผ่ารูเบน เต็นท์ของดาธานกับอาบีรัม ผู้นำของเผ่ารูเบนจึงอยู่ใกล้กับเต็นท์ของโคราห์ ผู้นำทั้งสองยินดีร่วมมือกับโคราห์ในแผนการพิชิตอำนาจในครั้งนี้ โดยอ้างว่าเขาเป็นเชื้อสายบุตรหัวปีของยาโคบ จึงควรมีสิทธิ์ในการปกครองบ้านเมือง พวกเขาจึงตกลงกันที่จะแบ่งสรรตำแหน่งปุโรหิตให้แก่โคราห์ {PP 395.2}

## {PP 395.3}

ในขณะนั้นประชาชนรู้สึกเห็นดีเห็นชอบไปกับแผนการของโคราห์ การที่ไม่ได้เข้าไปในแผ่นดินคานาอันสร้างความผิดหวังอย่างขมขื่นให้แก่พวกเขา ความระแวงแคลงใจในตัวผู้นำ ความอิจฉา และความเกลียดชังที่มีเป็นทุนอยู่แล้วก็กลับเข้ามาครอบงำจิตใจของประชาชนอีกครั้ง พวกเขาจึงกล่าวติเตียนโมเสสผู้อดทนอดกลั้นต่อพวกเขา คนอิสราเอลมักหลงลืมไปว่าพระเจ้าทรงนำพวกเขาอยู่ และลืมไปว่าพระคริสต์ผู้ทรงเป็นทูตแห่งพันธสัญญาทรงซ่อนพระองค์ในเสาเมฆที่นำหน้าพวกเขาไป และโมเสสคือผู้ที่ได้รับพระบัญชาทั้งหมดจากพระองค์ {PP 395.3}

## {PP 396.1}

ประชาชนไม่ยอมรับคำพิพากษาอันน่าสะพรึงกลัวที่ว่าพวกเขาทุกคนจะต้องตายในถิ่นทุรกันดาร พวกเขาจึงพร้อมที่จะใช้ข้ออ้างทุกอย่างเพื่อจะไม่ยอมรับว่าพระเจ้าทรงนำพาพวกเขาอยู่ และทรงประกาศคำตัดสินลงโทษนั้นแต่เป็นโมเสสเองต่างหาก ความพยายามสุดกำลังของผู้ที่มีใจถ่อมที่สุดในโลกไม่สามารถยับยั้งความดื้อด้านของคนเหล่านี้ได้ ถึงแม้ว่าพี่น้องของพวกเขาหลายคนต้องตายเมื่อพระเจ้าไม่พอพระทัยในความดื้อรั้นที่ผ่านมา พวกเขาก็ยังไม่นำมาเป็นบทเรียน และในที่สุดก็พ่ายแพ้ต่อการทดลองอีกครั้ง {PP 396.1}

## {PP 396.2}

ชีวิตอันสมถะของโมเสสสมัยเป็นผู้เลี้ยงแกะมีความสุขสงบกว่าตำแหน่งปัจจุบันที่ต้องรับมือกับประชาชนผู้ถืออารมณ์เป็นใหญ่ แต่ท่านมิอาจปฏิเสธคทาแห่งอำนาจที่พระเจ้าประทานให้แทนไม้เท้าของผู้เลี้ยงแกะ และจะไม่อาจวางคทานั้นลงจนกว่าพระองค์จะทรงอนุญาต {PP 396.2}

## {PP 396.3}

พระเจ้าทรงหยั่งรู้ถึงความลี้ลับในจิตใจของมนุษย์ทุกคน พระองค์ทรงทราบแผนการของโคราห์กับพรรคพวก จึงประทานคำเตือนและคำสั่งสอนแก่ประชาชนของพระองค์ เพื่อจะได้ไม่หลงกลลวงของคนเจ้าเล่ห์เหล่านั้น คนอิสราเอลเคยเห็นพระเจ้าลงโทษมิเรียมเพราะนางอิจฉาและต่อว่าถากถางโมเสส พระองค์ตรัสว่าโมเสสเป็นยิ่งกว่าผู้เผยพระวจนะ “เราพูดกับเขาปากต่อปากอย่างชัดเจน…ไฉนเจ้าไม่กลัวที่จะพูดติโมเสสผู้รับใช้ของเรา” (กันดารวิถี 12:8 TH1971) ถ้อยคำเหล่านี้ไม่ใช่สำหรับอาโรนกับมิเรียมเท่านั้น แต่สำหรับคนอิสราเอลทุกคนด้วย {PP 396.3}

## {PP 396.4}

### ถูกซาตานครอบงำ

โคราห์และผู้ร่วมกบฏเคยเห็นอำนาจและความยิ่งใหญ่ของพระเจ้าในลักษณะที่คนทั่วไปไม่มีโอกาสได้เห็น พวกเขาอยู่ในคนจำนวนนั้นที่ขึ้นไปบนภูเขากับโมเสสและได้เห็นพระสิริของพระเจ้า แต่หลังจากนั้นก็มีการเปลี่ยนแปลง พวกเขาคล้อยตามการทดลองทีละเล็กละน้อย จนกระทั่งซาตานครอบงำจิตใจ แล้วก็ลงมือสร้างความปั่นป่วน โดยทำทีว่าเป็นห่วงประชาชน เริ่มต้นด้วยการกระซิบต่อๆ กันถึงเหตุผลที่ไม่พอใจการนำของโมเสส ต่อมาจึงหันไปคุยกับผู้นำคนอื่นๆ ตอนแรกก็พูดเป็นนัยๆ ก่อน แต่เมื่อคนที่ฟังมีการตอบรับก็ทำให้พวกเขากล้าพูดอย่างเปิดเผยมากขึ้น จนในที่สุดโคราห์กับพวกพ้องหลงเชื่ออย่างสนิทใจว่าสิ่งที่พวกตนกำลังทำอยู่นั้นก็เพื่อถวายเกียรติแด่พระเจ้า {PP 396.4}

## {PP 397.1}

โคราห์ ดาธาน และอาบีรัมสามารถพาผู้นำที่มีชื่อเสียงในค่ายอีก 250 คนร่วมกบฏด้วย เมื่อผู้มีอิทธิพลสนับสนุนเช่นนี้ โคราห์กับพรรคพวกจึงมั่นใจว่าจะสามารถเปลี่ยนแปลงการปกครองครั้งใหญ่ได้ และจะบริหารได้ดีกว่าโมเสสกับอาโรน {PP 397.1}

## {PP 397.2}

ความอิจฉาก็ทวีขึ้นเป็นความริษยา เมื่อความริษยาสุกงอมก็กลายเป็นการกบฏ พรรคพวกของโคราห์เคยถามกันว่าโมเสสมีสิทธิ์อะไรถึงได้รับอำนาจและเกียรติยศมากมายเช่นนั้น จนในที่สุดพวกเขาเห็นว่าตำแหน่งของโมเสสเป็นสิ่งที่น่าปรารถนาอย่างยิ่ง ซึ่งใครๆ ในพวกเขาน่าจะทำได้ดีไม่ต่างกับท่าน คนเหล่านี้หลอกตัวเองว่าโมเสสกับอาโรนแต่งตั้งตัวเองขึ้นรับตำแหน่งปุโรหิตและอำนาจฝ่ายปกครองเหนือชุมชนของพระเจ้าโดยพลการ ในเมื่อวงศ์วานของโมเสสกับอาโรนไม่มีอะไรดีไปกว่าชาวอิสราเอลคนอื่นๆ ทั้งสองคนไม่ได้บริสุทธิ์ไปกว่าประชาชนทั่วไป น่าจะวางตัวให้เสมอภาคกับพี่น้อง เพราะทุกคนได้รับการโปรดปรานและการดูแลจากพระเจ้าเท่าๆ กัน {PP 397.2}

## {PP 397.3}

เมื่อรวบรวมผู้นำได้แล้ว ผู้สมรู้ร่วมคิดก็เข้าไปหาประชาชน สำหรับคนที่กำลังทำผิดและสมควรได้รับการตักเตือน ไม่มีอะไรที่เสนาะหูมากไปกว่าการได้รับความเห็นใจและการยกย่องชื่นชม โคราห์กับพรรคพวกจึงใช้วิธีนี้เพื่อเรียกร้องความสนใจและแรงสนับสนุนจากชุมนุมชน ฝ่ายกบฏประกาศว่าการบ่นของประชาชนไม่ได้เป็นเหตุให้พระพิโรธของพระเจ้าตกอยู่เหนือพวกเขา ในเรื่องนี้ประชาชนไม่มีความผิด เพราะพวกเขาเพียงแต่ต้องการที่จะได้รับสิทธิของตนเท่านั้น ส่วนโมเสสก็เป็นเผด็จการ และไม่น่าตำหนิประชาชนว่าเป็นคนบาป ในเมื่อประชาชนทั้งหมดบริสุทธิ์และพระเจ้าสถิตอยู่ท่ามกลางพวกเขา {PP 397.3}

## {PP 397.4}

โคราห์ทบทวนถึงประวัติการเดินทางข้ามถิ่นทุรกันดารให้ประชาชนฟัง บ่อยครั้งเมื่ออยู่ในภาวะคับขัน มีหลายคนเสียชีวิตเพราะการบ่นและการไม่เชื่อฟัง ประชาชนเห็นว่า ถ้าเพียงแต่โมเสสเลือกทำในสิ่งที่ต่างออกไปปัญหาเหล่านั้นคงไม่เกิดขึ้น ในที่สุดพวกเขาก็เห็นพ้องกันว่า หายนะทั้งหมดที่เกิดขึ้นเป็นเพราะความผิดพลาดของโมเสสกับอาโรน ถ้าให้โคราห์ขึ้นมาเป็นผู้นำ เขาจะพูดแต่เรื่องดีๆ และจะไม่กล่าวโทษความบาปของประชาชน การเดินทางก็จะราบรื่นและประสบความสำเร็จ แทนที่จะวกไปวนมาในถิ่นทุรกันดาร ก็จะมุ่งตรงเข้าไปในแผ่นดินแห่งพระสัญญาได้เลย {PP 397.4}

## {PP 398.1}

ประชาชนในภาคส่วนต่างๆ ที่ไม่เคยมีความกลมเกลียวกันมาก่อนก็มาเป็นน้ำหนึ่งใจเดียวกันเพื่อสร้างความไม่พอใจต่อการนำของโมเสสกับอาโรน พอโคราห์ชนะใจประชาชน เขาก็ยิ่งฮึกเหิมมากขึ้น จนเชื่อสนิทใจว่าโมเสสแย่งชิงอำนาจมาโดยพลการ และถ้าไม่รีบยับยั้งไว้ สิทธิเสรีภาพของคนอิสราเอลจะหายไป โคราห์ยังอ้างอีกว่าพระเจ้าทรงเผยเรื่องนี้แก่เขา และประทานอำนาจเพื่อเปลี่ยนแปลงการปกครองก่อนที่จะสายเกินไป แต่มีหลายคนไม่พร้อมที่จะยอมรับถ้อยคำที่โคราห์กล่าวหาโมเสส ภาพความทรงจำที่โมเสสอดทนและเสียสละย้อนมารบกวนจิตใจของพวกเขา ฉะนั้นจึงจำเป็นต้องบอกว่าที่โมเสสสนใจและทำดีต่อคนอิสราเอลก็เพราะความเห็นแก่ตัว โคราห์ย้ำเรื่องเก่าที่มีคนกล่าวหาก่อนหน้านั้นว่า โมเสสนำประชาชนออกมาตายในถิ่นทุรกันดาร เพื่อจะได้ริบเอาทรัพย์สมบัติของพวกเขา {PP 398.1}

## {PP 398.2}

ฝ่ายกบฏเคลื่อนไหวอย่างเงียบๆ ไประยะหนึ่ง แต่เมื่อมีกำลังพอให้ท้าทายอำนาจอย่างเปิดเผย โคราห์ก็ปรากฏตัวขึ้นนำหน้าเหล่ากบฏ และปรักปรำโมเสสกับอาโรนต่อหน้าคนทั้งปวงว่าบุคคลทั้งสองได้ยึดอำนาจโดยพลการ ซึ่งโคราห์และพรรคพวกมีสิทธิอันชอบธรรมที่จะร่วมใช้อำนาจนั้นเช่นกัน และยังกล่าวหาโมเสสกับอาโรนอีกว่าเป็นเหตุให้ประชาชนขาดอิสระเสรีภาพ โดยกล่าวว่า “ท่านทำเกินเหตุไป เพราะว่าชุมนุมชนทั้งหมดก็บริสุทธิ์ทุกๆ คน พระเจ้าทรงสถิตอยู่ท่ามกลางพวกเขา เหตุใดท่านจึงผยองขึ้นเหนือที่ประชุมแห่งพระเจ้า”<!--กันดาริถี 16:3 TH1971--> {PP 398.2}

## {PP 398.3}

### ตระหนักถึงการกบฏ

โมเสสไม่ได้แคลงใจถึงแผนการอันแยบยลนี้เลย ทันทีที่ท่านตระหนักถึงความเลวร้ายของอุบายดังกล่าว ท่านจึงซบหน้าลงถึงดินและทูลอ้อนวอนต่อพระเจ้าอย่างเงียบๆ ท่านเป็นทุกข์โศกเศร้าขณะที่ลุกขึ้น แต่จิตใจยังคงสงบและเข้มแข็ง พระเจ้าทรงชี้ทางออกให้แล้ว ท่านกล่าวว่า “พรุ่งนี้เช้าพระเจ้าจะทรงสำแดงให้เห็นว่า ผู้ใดเป็นของพระองค์และใครเป็นคนบริสุทธิ์ และจะทรงให้ผู้นั้นเข้าใกล้พระองค์ ผู้ใดที่พระองค์ทรงเลือก พระองค์จะทรงให้เข้าไปใกล้พระองค์”<!--กันดารวิถี 16:5 TH1971--> การทดสอบถูกเลื่อนออกเป็นเช้าของวันถัดไปเพื่อให้โอกาสทุกคนได้ทบทวนไตร่ตรอง ในวันรุ่งขึ้นให้ผู้ที่ปรารถนาที่จะเป็นปุโรหิตนำกระถางไฟเข้ามาเผาเครื่องหอมที่เต็นท์นัดพบต่อหน้าชุมนุมชน กฎบัญญัติเขียนไว้อย่างชัดเจนว่ามีแต่ผู้ที่ได้รับการเจิมให้ดำรงตำแหน่งปุโรหิตเท่านั้นที่สามารถปรนนิบัติในพลับพลาได้ แม้กระทั่งปุโรหิตนาดับและอาบีฮูก็ยังถูกทำลายเพราะบังอาจนำ “ไฟต้องห้าม” มาถวายอันเป็นการขัดต่อพระบัญชาของพระเจ้า ถึงกระนั้นโมเสสท้าผู้ที่กล่าวหาท่านว่าถ้ากล้าแล้วก็ให้ลองเสี่ยงดูและให้พระเจ้าเป็นผู้ตัดสิน {PP 398.3}

## {PP 399.1}

โมเสสหันไปพูดกับโคราห์และคนเผ่าเลวีด้วยกันว่า “เป็นการเล็กน้อยสำหรับท่านอยู่หรือ ซึ่งพระเจ้าแห่งอิสราเอลได้ แยกท่านออกจากชุมนุมชนอิสราเอล เพื่อนำท่านให้มาใกล้พระองค์ ให้ปฏิบัติงานในพลับพลาของพระเจ้าและยืนอยู่ต่อหน้าชุมนุมชนเพื่อปรนนิบัติเขา และพระองค์ทรงนำท่านมาใกล้พระองค์ รวมทั้งพี่น้องทั้งสิ้นของท่าน คือบุตรหลานของเลวี ท่านทั้งหลายแสวงหาตำแหน่งปุโรหิตด้วยหรือ เพราะฉะนั้นที่ท่านและพรรคพวกของท่านได้ประชุมกันก็เป็นการต่อสู้พระเจ้า ส่วนอาโรนเป็นอะไรเล่าที่ท่านได้บ่นว่าเขา”<!--กันดารวิถี 16:9–11 TH1971--> {PP 399.1}

## {PP 399.2}

ดาธานกับอาบีรัมไม่ได้แข็งข้อเหมือนกับโคราห์ แม้ทั้งสองหลงไปเข่าร่วมในการกบฏ แต่โมเสสหวังว่าพวกเขาอาจไม่ถึงขั้นเสียคน จึงเรียกให้ทั้งสองเข้ามาเพื่อฟังข้อกล่าวหาจากปากของพวกเขา แต่ดาธานกับอาบีรัมไม่ยอมมา ทั้งแสดงความดื้อรั้นไม่ยอมรับว่าโมเสสเป็นผู้นำ พวกเขาตอบด้วยเสียงดังให้ชุมนุมชนได้ยินว่า “เป็นการเล็กน้อยอยู่หรือที่ท่านนำพวกเราจากแผ่นดินที่มีน้ำนมและน้ำผึ้งไหลบริบูรณ์ เพื่อจะฆ่าพวกเราเสียในถิ่นทุรกันดาร และท่านจะได้ตั้งตัวขึ้นเป็นเจ้านายเหนือพวกเราด้วย ยิ่งกว่านั้นอีก ท่านมิได้นำพวกเราเข้าไปยังแผ่นดินที่มีน้ำนมและน้ำผึ้งไหลบริบูรณ์ มิได้ให้พวกเรารับที่นาหรือสวนองุ่นเป็นมรดก ท่านจะควักตาคนเหล่านี้ออกเสียหรือ เราไม่ขึ้นไป”(<!--กันดารวิถี 16:13–14 TH1971--> {PP 399.2}

## {PP 399.3}

ดาธานและอาบีรัมเรียกดินแดนที่พวกเขาเคยตกเป็นทาสว่า เป็นดินแดนที่มีน้ำนมและน้ำผึ้งไหลบริบูรณ์ ซึ่งเป็นสำนวนเดียวกันที่พระเจ้าทรงใช้บรรยายถึงแผ่นดินแห่งพระสัญญา พวกเขากล่าวหาโมเสสว่าแสร้งปฏิบัติตามการทรงนำของพระเจ้าเพื่อสร้างความชอบธรรมให้กับการใช้อำนาจของตน เขาประกาศว่าจะไม่เป็นเหมือนคนตาบอดให้ท่านจูงไปตามอำเภอใจอีกแล้ว เดี๋ยวก็ไปทางแผ่นดินคานาอัน เดี๋ยวก็เข้าถิ่นทุรกันดาร ด้วยเหตุนี้โมเสสที่เป็นเสมือนพ่อที่คอยดูแลลูกๆ และเหมือนผู้เลี้ยงแกะที่แสนอดทนอดกลั้น ถูกมองว่าเป็นเผด็จการที่ใจอำมหิต พวกเขาโยนความผิดให้โมเสสที่ตนไม่ได้รับอนุญาตให้เข้าแผ่นดินคานาอัน ซึ่งความจริงแล้วเป็นเพราะความผิดบาปของพวกเขาเองต่างหากที่ไม่สามารถเข้าไปได้ {PP 399.3}

## {PP 399.4}

โมเสสเห็นได้ชัดแล้วว่าประชาชนเข้าข้างกลุ่มกบฏ แต่ท่านไม่ได้พยายามแก้ต่างแต่อย่างใด ท่านวิงวอนพระเจ้าต่อหน้าชุมนุมชน ขอให้พระองค์ทรงวินิจฉัย และทรงเป็นพยานถึงเจตตาที่บริสุทธิ์และการประพฤติอันเที่ยงธรรมของท่าน {PP 399.4}

## {PP 400.1}

### สู่การเผชิญหน้า

ในวันรุ่งขึ้น โคราห์พาผู้นำ 250 คนเข้าเผชิญหน้ากับโมเสสและอาโรน ต่างคนถือกระถางไฟของตน พวกเขาถูกนำไปที่ลานเต็นท์นัดพบ ส่วนประชาชนก็รอฟังผลอยู่ข้างนอก โมเสสไม่ได้เรียกพวกเขามาดูการพ่ายแพ้ของโคราห์กับพวกพ้อง แต่ผู้นำฝ่ายกบฏต่างหากที่ตาบอด หลงเชื่อว่าฝ่ายตนจะชนะจึงเรียกประชาชนมาดู คนส่วนใหญ่เข้าข้างโคราห์กับพรรคพวกอย่างเปิดเผย ส่วนโคราห์ก็หวังเป็นอย่างยิ่งว่าจะชนะอาโรนได้ {PP 400.1}

## {PP 400.2}

ขณะที่กำลังชุมนุมกันอยู่ต่อหน้าพระพักตร์พระเจ้านั้น “พระสิริของพระเจ้าก็ปรากฏต่อประชาชน” พระองค์ตรัสเตือนโมเสสกับอาโรนว่า “จงแยกตัวออกเสียจากชุมนุมชนนี้ เพื่อเราจะผลาญเขาเสียในพริบตาเดียว” แต่ท่านทั้งสองกลับซบหน้าลงถึงดินทูลว่า “ข้าแต่พระเจ้าผู้ทรงเป็นพระเจ้าแห่งจิตวิญญาณของมนุษย์ทั้งสิ้น เมื่อคนเดียวกระทำผิด พระองค์จะพระพิโรธแก่ชุมนุมชนทั้งหมดหรือ”<!--กันดารวิถี 16:19, 21, 22 TH1971--> {PP 400.2}

## {PP 400.3}

โคราห์ถอยไปจากชุมนุมชนเพื่อไปรวมตัวกับดาธานและอาบีรัม ในขณะที่โมเสสพร้อมด้วยผู้อาวุโส 70 คนเดินไปหาเพื่อตักเตือนเป็นครั้งสุดท้าย เพราะเขาทั้งสองไม่ยอมมารายงานตัว ฝ่ายประชาชนก็ตามไปติดๆ ก่อนที่จะว่ากล่าวผู้นำกบฏ พระเจ้ามีพระบัญชาให้โมเสสกำชับประชาชนว่า “ท่านทั้งหลายออกไปเสียให้ห่างจากเต็นท์ของคนชั่วเหล่านี้ อย่าแตะต้องอะไรของเขาเลย เกลือกว่าท่านทั้งหลายจะต้องถูกกวาดไปกับบรรดาการบาปของเขาด้วย”<!--กันดารวิถี 16:26 TH1971--> ประชาชนก็ทำตาม เพราะทุกคนสังหรณ์ใจว่ากำลังจะมีเหตุร้ายเกิดขึ้น เหล่าผู้นำฝ่ายกบฏเห็นว่าคนทั้งหลายที่เคยถูกล่อลวงให้ติดตามได้ละทิ้งพวกเขาไปหมดแล้ว ถึงกระนั้นก็ไม่สะทกสะท้าน แต่พากันยืนอยู่หน้าเต็นท์ของตนพร้อมด้วยครอบครัวราวกับจะท้าทายคำตักเตือนของพระเจ้า {PP 400.3}

## {PP 400.4}

แล้วโมเสสกล่าวคำต่อไปนี้ต่อหน้าชุมนุมชนในพระนามของพระเจ้าแห่งอิสราเอลว่า “ดังนี้แหละท่านทั้งหลายจะได้ทราบว่า พระเจ้าใช้ให้ข้ามากระทำการทั้งสิ้นนี้ ข้ามิได้ทำตามอำเภอใจข้าเอง ถ้าคนเหล่านี้ตายอย่างคนธรรมดาทั้งปวง หรือเคราะห์ร้ายอย่างคนธรรมาดามาเยี่ยมเยียนเขา ก็หมายความว่าพระเจ้ามิได้ใช้ข้ามา แต่ถ้าพระเจ้าบันดาลอะไรใหม่เกิดขึ้น และแผ่นธรณีอ้าปากกลืนคนเหล่านี้เข้าไป พร้อมกับข้าวของของเขาทั้งหมด ท่านทั้งหลายจงทราบเถิดว่า คนเหล่านี้ได้สบประมาทพระเจ้า”<!--กันดารวิถี 16:18–20 TH1971--> {PP 400.4}

## {PP 400.5}

### ธรณีสูบผู้กบฏ

ชาวอิสราเอลทั้งปวงเพ่งดูโมเสสด้วยอาการสั่นสะท้านต่อเหตุการณ์ที่กำลังจะเกิดขึ้น ทันทีที่โมเสสพูดจบ แผ่นดินก็แยกออก แล้วสูบนักกบฏเหล่านั้นลงไปทั้งเป็นพร้อมกับสิ่งของทั้งสิ้นของเขา “และเขาทั้งหลายก็พินาศเสียจากท่ามกลางที่ประชุม”<!--กันดารวิถี 16:33 TH1971--> ส่วนประชาชนก็วิ่งหนีเอาชีวิตรอดเพราะรู้ดีแก่ใจว่าตนมีส่วนร่วมในความบาปเหล่านั้น {PP 400.5}

## {PP 401.1}

ภัยต่างๆ อันเป็นการลงโทษยังไม่สิ้นสุดเพียงเท่านั้น มีไฟพุ่งออกมาจากเสาเมฆเผาผลาญผู้นำ 250 คนที่เอาเครื่องหอมไปถวาย คนกลุ่มนี้ไม่ใช่แกนนำในการกบฏจึงไม่พินาศพร้อมกับคนกลุ่มแรก พระเจ้าทรงให้โอกาสพวกเขาได้เห็นว่าจุดจบของตนจะเป็นอย่างไรถ้าไม่กลับใจ แต่เพราะใจของผู้นำเหล่านี้เห็นพ้องกับแกนนำจึงต้องพินาศเหมือนกัน {PP 401.1}

## {PP 401.2}

หากโคราห์กับพรรคพวกเพียงแต่กลับใจและขอการอภัยในตอนที่โมเสสสั่งประชาชนให้หนีจากความพินาศที่จวนจะเกิดขึ้น พวกเขาก็คงไม่ต้องถูกพระเจ้าลงโทษ แต่เพราะการแข็งข้อขัดขืนจึงเป็นเหตุให้พวกเขาต้องตาย อันที่จริงประชาชนทั้งหมดมีส่วนผิด เพราะทุกคนเห็นด้วยกับการกบฏไม่มากก็น้อย แต่พระเจ้าทรงเมตตาและทรงพิพากษาแกนนำกับผู้ติดตามด้วยวิธีที่ต่างกัน พระองค์ทรงให้ประชาชนที่ยอมให้ตัวเองถูกหลอกมีโอกาสกลับใจ มีหลักฐานพิสูจน์อย่างล้นเหลือว่าโมเสสเป็นฝ่ายถูกและพวกเขาเป็นฝ่ายผิดอย่างไร หลังจากที่พระเจ้าทรงสำแดงอิทธิฤทธิ์แล้ว ข้อกังขาต่างๆ ก็ยุติลง {PP 401.2}

## {PP 401.3}

พระเยซูผู้ทรงเป็นทูตแห่งพันธสัญญานั้น ทรงนำหน้าชาวฮีบรูไป ทรงคอยช่วยเหลือพวกเขาไม่ให้ถูกทำลาย และยังพร้อมที่จะให้อภัย การพิพากษาลงโทษจากพระเจ้าอยู่ตรงหน้าประชาชน เป็นเสมือนคำเชื้อเชิญให้พวกเขากลับใจ พระองค์ทรงยับยั้งการกบฏด้วยการอัศจรรย์ที่ไม่มีใครปฏิเสธได้ บัดนี้ถ้าพวกเขาตอบสนองต่อการอัศจรรย์ดังกล่าวก็จะไม่ต้องตาย แต่ขณะที่พวกเขาหนีเพราะกลัวจะถูกทำลาย เชื้อแห่งการกบฏยังฝังอยู่ในใจ คืนนั้นพวกเขากลับไปยังเต็นท์ด้วยอาการหวาดผวาแต่ก็ไม่ได้กลับใจแต่อย่างใด {PP 401.3}

## {PP 401.4}

### ยังคงเห็นผิดเป็นชอบ

ประชาชนหลงเชื่อจนสนิทใจว่าพวกตนเป็นคนดีมีศีลธรรมเนื่องจากหลงคำยกยอปอปั้นของโคราห์กับพรรคพวก และยังเข้าใจผิดว่าโมเสสกดขี่พวกเขาและใช้อำนาจในทางมิชอบ หากประชาชนยอมรับว่าฝ่ายโคราห์ผิดและฝ่ายโมเสสถูก ก็จะต้องยอมรับว่าคำตัดสินที่กำหนดให้พวกตนต้องตายในถิ่นทุรกันดารนั้นมาจากพระเจ้าด้วย แต่เนื่องจากไม่ยอมรับเรื่องนี้ ประชาชนจึงพยายามบังคับตัวเองให้เชื่อว่าโมเสสหลอกลวงพวกตน ประชาชนเฝ้าคิดเฝ้าหวังว่าจะมีการจัดระเบียบใหม่ ซึ่งจะมีการพูดจายกยอกันแทนการว่ากล่าวตักเตือน และมีความสบายใจแทนความตึงเครียดและความขัดแย้ง ฝ่ายโคราห์และพรรคพวกที่พินาศล้วนแต่เคยประจบสอพลอประชาชนและทำทีเป็นรักและห่วงใย จนประชาชนลงความเห็นกันว่าคนเหล่านั้นต้องเป็นคนดีอย่างแน่นอน และโมเสสคือต้นเหตุให้พวกเขาพินาศไม่ทางใดก็ทางหนึ่ง {PP 401.4}

## {PP 402.1}

คงไม่มีการหมิ่นประมาทพระเจ้าที่หนักไปกว่าการที่มนุษย์ดูถูกและปฏิเสธคนที่พระองค์ทรงใช้เพื่อให้ตนได้รับความรอด ประชาชนอิสราเอลไม่เพียงแต่ทำเช่นนั้น แต่ยังเจตนาที่จะฆ่าโมเสสกับอาโรนด้วย กระนั้นพวกเขาก็ไม่ตระหนักเลยว่า จำเป็นต้องแสวงหาการให้อภัยจากพระเจ้าสำหรับความผิดบาปอันร้ายแรงของตน ในค่ำคืนแห่งพระกรุณานั้นไม่มีการกลับใจหรือสารภาพความผิดบาปแต่อย่างใด แต่ประชาชนกลับใช้เวลาไปกับการคิดหาข้อแก้ตัวเพื่อปฏิเสธหลักฐานที่บ่งชี้ว่าพวกเขาเป็นคนบาปมหันต์ พวกเขายังคงเคียดแค้นต่อคนที่พระเจ้าทรงแต่งตั้ง และเตรียมพร้อมที่จะขัดขืนต่ออำนาจของโมเสสกับอาโรน ซาตานคอยปลุกปั่นความคิดให้พวกเขาเห็นผิดเป็นชอบ และบังตาเพื่อจะจูงพวกเขาไปสู่ความพินาศ {PP 402.1}

## {PP 402.2}

ชาวอิสราเอลทั้งปวงพากันแตกฉานซ่านเซ็นเมื่อได้ยินเสียงร้องของคนบาปเหล่านั้นที่ถูกธรณีสูบ ด้วยเขากล่าวว่า “เกลือกว่าธรณีจะกลืนเราเสีย” แต่ “พอรุ่งขึ้นชุมนุมชนอิสราเอลก็บ่นว่าโมเสสกับอาโรนว่า ท่านได้ประหารชีวิตคนของพระเจ้าเสีย”<!--กันดารวิถี 16:34, 41 TH1971--> และกำลังจะลงมือทำร้ายผู้นำที่ซื่อสัตย์และเสียสละของพวกเขา {PP 402.2}

## {PP 402.3}

แล้วพระสิริของพระเจ้าปรากฏในเมฆเหนือเต็นท์นัดพบ มีพระสุรเสียงตรัสแก่โมเสสและอาโรนจากเมฆนั้นว่า “จงออกไปเสียจากท่ามกลางประชุมชนนี้ เพื่อเราจะผลาญเขาทั้งหลายเสียในพริบตาเดียว”<!--กันดารวิถี 16:45 TH1971--> {PP 402.3}

## {PP 402.4}

โมเสสไม่ได้ทำบาปจึงไม่กลัว ท่านก็ไม่ได้รีบถอยไปจากชุมนุมชน ทั้งไม่ได้ทิ้งพวกเขาให้พินาศ แต่ยังคงอยู่ที่นั่น ในยามวิกฤตอันน่าสะพรึงกลัวเช่นนี้ท่านแสดงถึงความห่วงใยที่ผู้เลี้ยงแกะที่แท้จริงพึงมีต่อฝูงแกะที่ตนรับผิดชอบดูแล ท่านวิงวอนขออย่าให้พระพิโรธของพระองค์ทำลายประชากรที่ทรงเลือกสรร แล้วคำวิงวอนนั้นช่วยยับยั้งพระหัตถ์ของพระเจ้าที่พร้อมจะตอบแทนคนอธรรม เพื่อจะไม่ทรงทำลายคนอิสราเอลผู้ขัดขืนดื้อรั้นเสียทั้งหมด {PP 402.4}

## {PP 402.5}

### ภัยพิบัติถูกระงับ

ถึงกระนั้นทูตมรณะได้ถูกส่งออกไปตามพระพิโรธของพระเจ้า และประชาชนพากันล้มตายด้วยภัยพิบัติ โมเสสจึงสั่งให้พี่ชายรีบเอากระถางไฟไปยืนอยู่ท่ามกลางประชาชนเพื่อ “ลบมลทินบาปของชุมนุมชน” แล้ว “ท่านยืนอยู่ระหว่างคนตายกับคนเป็น” (กันดารวิถี 16:46, 48 THSV) ขณะที่ควันเครื่องหอมลอยขึ้นนั้น คำอธิษฐานของโมเสสจากเต็นท์นัดพบได้ขึ้นไปถึงพระเจ้า ภัยพิบัติจึงถูกระงับไว้ แต่ศพของคนอิสราเอล 14,000 ศพเป็นสิ่งยืนยันถึงความผิดของการบ่นและการกบฏ {PP 402.5}

## {PP 403.1}

นอกจากนั้นยังมีหลักฐานเพิ่มเติมอีกว่าตำแหน่งปุโรหิตถูกมอบให้ตระกูลของอาโรน พระเจ้าตรัสสั่งให้แต่ละเผ่าเตรียมไม้เท้ามา และเขียนชื่อเผ่าไว้ที่ไม้เท้านั้น ส่วนไม้เท้าของเผ่าเลวีให้เขียนชื่อของอาโรน ไม้เท้าเหล่านั้นถูกนำไปวางไว้ในเต็นท์นัดพบ “ตรงหน้าหีบแห่งสักขีพยาน” (กันดารวิถี 17:3 THSV) หากไม้เท้าอันไหนงอกแสดงว่าพระเจ้าทรงเลือกเผ่านั้นเพื่อทำหน้าที่ปุโรหิต ในวันรุ่งขึ้น “ไม้เท้าของอาโรนสำหรับพงศ์พันธุ์เลวีนั้นงอกขึ้น ทั้งมีดอกตูมและดอกบาน และเกิดผลอัลมันด์สุกบ้าง” (กันดารวิถี 17:8 THSV) ไม้เท้าอาโรนถูกนำไปให้ประชาชนดู ต่อมาก็วางไว้ในพลับพลาเพื่อเป็นหลักฐานแก่ชนรุ่นหลัง การอัศจรรย์ครั้งนี้ตอบโจทย์เรื่องตำแหน่งปุโรหิตได้อย่างสมบูรณ์ {PP 403.1}

## {PP 403.2}

บัดนี้พิสูจน์แล้วว่าโมเสสกับอาโรนพูดตามที่ได้รับมอบหมายจากพระเจ้า ประชาชนจึงจำยอมรับความจริงอันไม่พึงปรารถนาว่าพวกตนจะต้องตายในถิ่นทุรกันดาร พวกเขาจึงร้องขึ้นว่า “ดูซิ เราพินาศแล้ว เราถึงที่ตายแล้ว เราตายกันหมดแล้ว” (กันดารวิถี 17:12 THSV) พวกเขายอมรับว่าได้กระทำบาปที่ขัดขืนต่อผู้นำ และโคราห์กับพรรคพวกก็ถูกพระเจ้าลงโทษอย่างยุติธรรมแล้ว {PP 403.2}

## {PP 403.3}

การกบฏของโคราห์แสดงถึงเจตนารมณ์อันเดียวกันกับแรงจูงใจที่นำไปสู่การกบฏของซาตานในสวรรค์ เพียงแต่อยู่ในขอบเขตที่เล็กกว่าเท่านั้น ความหยิ่งยโสและความทะเยอทะยานผลักดันให้ลูซีเฟอร์บ่นตำหนิการปกครองของพระเจ้า และหาทางโค่นระเบียบที่พระองค์ทรงวางไว้ในสวรรค์ ตั้งแต่ซาตานตกอยู่ในสภาพที่อัปยศอดสู มันมุ่งหมายให้มนุษย์ซึมซับเอาเจตนารมณ์ของมัน คือความอิจฉาริษยา ความขุ่นเคือง และความทะเยอทะยานในเรื่องชื่อเสียงและตำแหน่ง ด้วยเหตุนี้เองมันจึงปลุกปั่นโคราห์ ดาธานและอาบีรัมให้ปรารถนาเป็นที่ยกย่อง มันยุยงให้พวกเขาเกิดความอิจฉาริษยา ให้มีความระแวงแคลงใจ และก่อกบฏ มันหลอกพวกเขาให้ปฏิเสธการทรงนำของพระเจ้าด้วยการไม่ยอมรับคนที่พระองค์ทรงแต่งตั้งขึ้น พวกเขาหลงไปไกลมากจนเชื่อว่าตนชอบธรรมในขณะที่กำลังหมิ่นประมาทพระเจ้าด้วยการบ่นต่อว่าโมเสสกับอาโรน และเข้าใจผิดว่าผู้ที่ชี้ความผิดบาปของตนอย่างสัตย์ซื่อนั้นเป็นฝ่ายของซาตาน {PP 403.3}

## {PP 403.4}

### เชื้อที่สืบสาย

ความชั่วแบบเดียวกันที่อยู่เบื้องหลังความพินาศของโคราห์ยังมีให้เห็นในทุกวันนี้มิใช่หรือ ความหยิ่งและความมักใหญ่ใฝ่สูงปรากฏอยู่ในทุกหนแห่ง และเมื่อมีการบ่มเพาะนิสัยเช่นนี้ ก็จะนำไปสู่ความอิจฉาริษยา การแก่งแย่งชิงดีกัน และจิตวิญญาณที่ห่างเหินจากพระเจ้า จนกระทั่งถูกนำไปอยู่ฝ่ายของซาตานโดยไม่รู้ตัว มีคนจำนวนมากแม้แต่ในท่ามกลางคนที่ได้ชื่อว่าเป็นคริสเตียนที่ทำตัวเหมือนโคราห์กับพรรคพวก คนเหล่านี้คิดวางแผนและทำงานอย่างกระตือรือร้นเพื่อเรียกร้องความสนใจ การสนับสนุน และการยกย่องจากคนอื่น และพร้อมที่จะบิดเบือนความจริง ใส่ร้ายป้ายสีผู้รับใช้ของพระเจ้า กระทั่งกล่าวหาผู้รับใช้เหล่านั้นว่ามีจิตใจที่ต่ำช้าและเห็นแก่ตัว ซึ่งแท้จริงแล้วสะท้อนถึงตัวเขาเองต่างหาก ถึงแม้ว่าจะมีหลักฐานมากมายที่พิสูจน์ว่าคำพูดเหล่านั้นไม่มีมูล แต่พวกเขายืนกรานจนเชื่อว่าคำพูดของตนเป็นจริง ขณะที่พยายามทำลายความเชื่อมั่นของประชาชนที่มีต่อบุคคลที่พระเจ้าทรงแต่งตั้ง พวกเขากลับเชื่อสนิทว่ากำลังทำในสิ่งที่ถูกต้อง และกำลังรับใช้พระเจ้าอย่างแท้จริง {PP 403.4}

## {PP 404.1}

ชาวฮีบรูไม่ยอมปฏิบัติตามกฎเกณฑ์และข้อบังคับของพระเจ้า พวกเขารู้สึกกระสับกระส่ายที่ถูกตีกรอบ และไม่ยอมรับการตักเตือน นี่คือเหตุผลเบื้องหลังของการบ่นต่อว่าโมเสส ถ้าผู้นำเพียงแต่ปล่อยให้พวกเขาทำตามอำเภอใจ ก็คงจะมีเสียงบ่นต่อว่าโมเสสน้อยลง ตลอดประวัติศาสตร์คริสตจักรผู้รับใช้ของพระเจ้าล้วนแต่ต้องเผชิญกับแนวคิดเดียวกันนี้ {PP 404.1}

## {PP 404.2}

ซาตานจะเข้าถึงจิตใจของคนได้ก็ต่อเมื่อเขาปล่อยใจทำบาป และเป็นเหตุให้เขายิ่งถลำลึกลงไปในความชั่ว การปฏิเสธความสว่างทำให้จิตใจมืดมนและแข็งกระด้าง การทำบาปครั้งต่อไปจึงง่ายขึ้นตามลำดับ และเป็นการง่ายที่จะปฏิเสธความจริงที่ชัดเจนกว่าความสว่างที่ได้รับก่อนหน้านั้น จนกระทั่งนิสัยที่ชอบทำผิดกลายเป็นสันดาน และความบาปก็กลายเป็นเรื่องธรรมดาในสายตาของเขา คนที่ประกาศพระวจนะของพระเจ้าอย่างซื่อสัตย์ย่อมกล่าวโทษความบาปของคนเช่นนี้ จึงมักจะเป็นที่เกลียดชังของพวกเขา ในเมื่อคนเหล่านี้ไม่ยอมทนต่อความเจ็บปวดและการเสียสละที่จำเป็นต่อการเปลี่ยนแปลงตัวเอง พวกเขาก็หันไปวิจารณ์การตักเตือนของผู้รับใช้ของพระเจ้าว่ารุนแรงและไม่จำเป็น คนเหล่านี้ไม่ต่างอะไรกับโคราห์ที่บอกว่าประชาชนไม่มีความผิด แต่เป็นผู้ที่ตักเตือนเองต่างหากที่ก่อให้เกิดปัญหา คนที่อิจฉาและคนที่ไม่พอใจมักจะหลอกตัวเองให้สบายใจเช่นนี้แหละ แล้วก็ร่วมกันสร้างความแตกแยกขึ้นในคริสตจักรและบั่นทอนกำลังของผู้ที่พยายามส่งเสริมคริสตจักร {PP 404.2}

## {PP 404.3}

### สิ่งที่คนของพระเจ้าต้องประสบ

เมื่อคนที่พระเจ้าทรงเรียกให้เป็นผู้นำในพระราชกิจของพระองค์ทำงานอย่างเจริญก้าวหน้า เขามักจะถูกคนอื่นระแวงเสมอ จะมีคนขี้อิจฉาและคนชอบจับผิดคอยใส่ร้ายทุกครั้งไป สมัยลูเธอร์ก็ไม่ต่างกัน สมัยพี่น้องเวสเลย์และสมัยนักปฏิรูปศาสนาคนอื่นๆ ก็เช่นกัน และทุกวันนี้ก็ยังเป็นอย่างนั้น {PP 404.3}

## {PP 404.4}

โคราห์คงไม่ลงมือทำเรื่องดังกล่าวถ้าหากเขารู้ว่าคำสั่งและคำตักเตือนที่โมเสสกล่าวต่อชนชาติอิสราเอลนั้นมาจากพระเจ้า ถึงกระนั้นเขาก็สามารถรู้ได้ พระเจ้าประทานหลักฐานเกินพอให้เขาได้เห็นแล้วว่าพระองค์ทรงนำคนอิสราเอล แต่โคราห์กับพวกพ้องได้ปฏิเสธแสงแห่งความจริงจนกระทั่งตามืดบอดตามัว และการแสดงอิทธิฤทธิ์ของพระเจ้าที่น่าประทับใจที่สุดก็ไม่อาจเปลี่ยนใจพวกเขาได้ โคราห์กับพรรคพวกสรุปว่ามนุษย์หรือซาตานอยู่เบื้องหลังการอัศจรรย์เหล่านั้น ประชาชนก็เช่นกัน วันรุ่งขึ้นหลังจากกลุ่มของโคราห์ถูกทำลายไปแล้ว พวกเขามาพบโมเสสกับอาโรนและฟ้องร้องว่า “ท่านได้ประหารชีวิตคนของพระเจ้าเสีย”<!--กันดารวิถี 16:41 TH1971--> ทั้งที่มีหลักฐานชัดเจนว่าพระเจ้าไม่พอพระทัยการกระทำของพวกตน เพราะทรงทำลายแกนนำที่หลอกลวงพวกเขา แต่ประชาชนกลับหาว่าไม่ใช่พระเจ้าแต่เป็นซาตานต่างหากที่อยู่เบื้องหลังการทำลายกลุ่มของโคราห์ โดยโมเสสกับอาโรนเป็นเหตุให้คนชอบธรรมต้องตาย ด้วยเหตุนี้เองพวกเขาจึงถูกกำหนดให้พินาศ ประชาชนได้ทำบาปต่อพระวิญญาณบริสุทธิ์ คือมีจิตใจที่แข็งกระด้างเกินไปจนไม่สามารถตอบสนองต่อพระคุณของพระเจ้าได้ พระเยซูตรัสว่า “ผู้ใดจะกล่าวร้ายบุตรมนุษย์ จะโปรดยกให้ผู้นั้นได้ แต่ผู้ใดจะกล่าวร้ายพระวิญญาณบริสุทธิ์ จะทรงโปรดยกให้ผู้นั้นไม่ได้ ทั้งยุคนี้ยุคหน้า” (มัทธิว 12:32 TH1971) พระเยซูตรัสถ้อยคำเหล่านี้เมื่อมีชาวยิวที่หาว่าการอัศจรรย์ที่พระองค์ทรงกระทำด้วยฤทธิ์อำนาจของพระเจ้านั้นมาจากซาตาน พระเจ้าทรงสื่อสารกับมนุษย์ผ่านพระวิญญาณบริสุทธิ์ และผู้ที่จงใจปฏิเสธการดลใจของพระวิญญาณโดยหาว่าเป็นการกระทำของซาตาน ได้ทำลายช่องทางที่สวรรค์ใช้ในการติดต่อสื่อสารกับมนุษย์ {PP 404.4}

## {PP 405.1}

พระเจ้าทรงทำงานโดยให้พระวิญญานบริสุทธิ์ตักเตือนคนบาปให้สำนึกถึงความบาปของตน แต่ถ้าใครปฏิเสธการทำงานของพระวิญญาณก็ไม่เหลืออะไรอีกแล้วที่พระเจ้าจะทรงกระทำเพื่อช่วยเขาได้ พระเจ้าทรงใช้ทุกวิถีทางด้วยพระเมตตาของพระองค์ แต่คนบาปได้ตัดขาดจากพระองค์ ซึ่งความบาปไม่สามารถเยียวยาตัวเองได้ พระเจ้าไม่มีวิธีการอื่นที่จะช่วยให้คนบาปสำนึกผิด พระองค์จึงตรัสสั่งว่า “ปล่อยเขาแต่ลำพัง” (โฮเชยา 4:17 TH1971) แล้ว “ก็จะไม่เหลือเครื่องบูชาลบบาปใดๆ มีแต่รอคอยด้วยความหวาดกลัวถึงการพิพากษาและไฟร้อนแรงซึ่งจะเผาผลาญบรรดาศัตรูของพระเจ้า” (ฮีบรู 10:26–27 TNCV) {PP 405.1}
