---
chapter:
  number: 37
  title:
    th: ศิลาที่ถูกตี
    en: The Smitten Rock 
  url:
  basedon: ศึกษาควบคู่กับกันดารวิถี 20:1–13
---

## {PP 411.1}

### เสมือนน้ำแห่งชีวิต

ลำธารแห่งชีวิตที่ให้ประชาชนอิสราเอลชื่นฉ่ำในถิ่นทุรกันการได้หลั่งไหลเป็นครั้งแรกจากศิลาที่ถูกตี ณ ภูเขาโฮเรบ ตลอดระยะเวลาของการพเนจรนั้น ทุกครั้งที่มีความต้องการ พระเจ้าจะประทานน้ำอย่างอัศจรรย์ด้วยพระเมตตาของพระองค์ น้ำไม่ได้ไหลจากโฮเรบอย่างต่อเนื่อง หากแต่เมื่อมีการขาดน้ำจะมีน้ำไหลผ่านจากหน้าผาใกล้ที่ตั้งค่าย {PP 411.1}

## {PP 411.2}

พระคริสต์เป็นผู้ประทานน้ำด้วยฤทธานุภาพแห่งพระวจนะของพระองค์ สายน้ำจึงไหลให้คนอิสราเอลได้สดชื่น พวกเขา “ได้ดื่มน้ำฝ่ายจิตวิญญาณเดียวกันทุกคน เพราะว่าพวกเขาได้ดื่มจากพระศิลาฝ่ายจิตวิญญาณที่ติดตามเขาไป พระศิลานั้นคือพระคริสต์” (1 โครินธ์ 10:4 THSV) พระองค์ทรงเป็นแหล่งพระพรทุกอย่างทั้งฝ่ายกายและฝ่ายจิตวิญญาณ พระคริสต์ทรงเป็นพระศิลาที่แท้จริงที่อยู่กับคนอิสราเอลตลอดเวลาแห่งการพเนจรของพวกเขา “เมื่อพระองค์ทรงนำพวกเขาไปทางทะเลทราย เขาก็ไม่กระหาย พระองค์ทรงทำให้น้ำไหลจากศิลาเพื่อเขา พระองค์ทรงแยกหิน และน้ำก็ทะลักออกมา” “มันไหลไปเป็นแม่น้ำในที่แห้งแล้ง” (อิสยาห์ 48:21 THSV; สดุดี 105:41 THSV) {PP 411.2}

## {PP 411.3}

ศิลาที่ถูกตีเป็นสัญลักษณ์เล็งถึงพระคริสต์ สัญลักษณ์นี้สอนความจริงฝ่ายจิตวิญญาณที่ล้ำค่ามาก น้ำที่ให้ชีวิตหลั่งไหลจากศิลาที่ถูกตีฉันใด พระคริสต์ทรงถูกโบยตี ทรง “บาดเจ็บเพราะความทรยศของเราทั้งหลาย” (อิสยาห์ 53:4, 5 TH1971) เพื่อสายน้ำแห่งความรอดจะหลั่งไหลไปสู่มนุษยชาติที่หลงในความบาปฉันนั้น พระเจ้าทรงกำหนดให้ศิลาถูกตีครั้งเดียว “พระคริสต์ก็ฉันนั้น คือพระองค์ทรงถวายพระองค์เองเป็นเครื่องบูชาครั้งเดียว เพื่อจะได้ทรงแบกบาปของคนเป็นอันมากไว้”(ฮีบรู 9:28 TH1971) พระผู้ช่วยให้รอดของเราไม่ต้องถวายพระองค์เป็นครั้งที่สอง คนที่แสวงหาพระพรแห่งพระคุณ ต้องถ่อมใจลงและวิงวอนความปราถนาในใจในพระนามของพระเยซู เมื่อคำอธิษฐานเช่นนี้ขึ้นไปถึงพระเจ้าจอมโยธา พระองค์จะระลึกถึงบาดแผลของพระเยซูและพระโลหิตที่ให้ชีวิต โดยมีสายน้ำแห่งชีวิตที่ไหลรินเพื่อประชาชนอิสราเอลเป็นสัญลักษณ์ {PP 411.3}

## {PP 412.1}

เมื่อคนอิสราเอลตั้งถิ่นฐานในแผ่นดินคานาอันสำเร็จ พวกเขาได้เฉลิมฉลองการประทานน้ำจากหินในถิ่นทุรกันดารด้วยความปีติยินดี พอถึงสมัยของพระเยซูพิธีนี้ถูกจัดขึ้นอย่างน่าประทับใจ ประชาชนจากทั่วทั้งแผ่นดินมาชุมนุมกันที่กรุงเยรูซาเล็มเพื่อร่วมเทศกาลอยู่เพิงเป็นเวลาเจ็ดวัน ในแต่ละวันปุโรหิตออกไปตักน้ำจากลำน้ำสิโลอัมด้วยภาชนะทองคำ มีการบรรเลงดนตรีและคณะนักร้องชาวเลวี ตามด้วยผู้ร่วมนมัสการอย่างล้นหลาม ทุกคนที่สามารถไปถึงแหล่งน้ำก็จะดื่มน้ำจากลำธารนั้น ขณะที่เสียงร้องมีชัยดังขึ้นว่า “เจ้าจะโพงน้ำด้วยความชื่นบาน จากบ่อแห่งความรอด” (อิสยาห์ 12:3 TH1971) จากนั้นน้ำที่พวกปุโรหิตตักจะถูกนำไปยังพระวิหารพร้อมด้วยเสียงแตรและการขับร้อง “เยรูซาเล็มเอ๋ย เท้าของเรายืนอยู่ภายในประตูกำแพงของเจ้า” (สดุดี 122:2 TNCV) น้ำที่ตักมาจะถูกเทลงบนแท่นบูชา ขณะที่เสียงเพลงสรรเสริญดังขึ้น ประชาชนร่วมร้องรับอย่างมีชัยพร้อมด้วยเสียงดนตรีและแตรที่ดังก้อง {PP 412.1}

## {PP 412.2}

พระผู้ช่วยให้รอดทรงใช้พิธีกรรมเชิงสัญลักษณ์นี้เพื่อชี้นำจิตใจของประชาชนไปสู่พระพรที่พระองค์เสด็จมาเพื่อประทานแก่พวกเขา “ในวันสุดท้ายซึ่งเป็นวันสำคัญที่สุดของเทศกาล” พระสุรเสียงของพระเยซูดังก้องอยู่ในลานพระวิหารว่า “ถ้าผู้ใดกระหาย ให้เขามาหาเราและดื่มเถิด ดังที่พระคัมภีร์เขียนไว้ ผู้ใดก็ตามที่เชื่อในเรา สายธารซึ่งมีน้ำที่ให้ชีวิตจะไหลออกมาจากภายในผู้นั้น” ยอห์นขยายความว่า “ที่ตรัสดังนี้พระองค์ทรงหมายถึงพระวิญญาณ ซึ่งผู้ที่เชื่อในพระองค์จะได้รับในภายหลัง” (ยอห์น 7:37–39 TNCV) น้ำที่ให้ความสดชื่นผุดขึ้นในดินแดนที่แห้งแล้งและรกร้าง กระทำให้ทะเลทรายเบ่งบาน และไหลออกไปเพื่อให้ชีวิตแก่ผู้ที่กำลังจะพินาศ มันคือสัญลักษณ์แห่งพระคุณที่มีแต่พระคริสต์เท่านั้นที่สามารถประทานให้ได้ และเปรียบเสมือนน้ำแห่งชีวิตที่ชำระจิตวิญญาณให้บริสุทธิ์ สดชื่น และมีพลัง คนที่มีพระคริสต์สถิตในใจจะมีน้ำพุแห่งพระคุณที่ให้เรี่ยวแรงซึ่งไม่มีวันเหือดแห้ง พระเยซูทรงกระทำให้ผู้ที่แสวงหาพระองค์ด้วยความจริงใจเต็มไปด้วยความร่าเริงแจ่มใส และมีแสงสว่างส่องหนทางเดินของพวกเขา เมื่อรับความรักของพระองค์เข้ามาในใจแล้ว ความรักนั้นผลิบานเป็นการกระทำดี และจะงอกงามไปสู่ชีวิตนิรันดร์ คนที่มีความรักของพระเยซูเอ่อล้นจากจิตวิญญาณ ไม่ได้รับพระพรฝ่ายเดียว แต่สายน้ำแห่งความรักนั้นจะไหลไปสู่ผู้อื่นผ่านทางคำพูดและการกระทำแห่งความชอบธรรม เพื่อดับกระหายให้แก่คนที่อยู่รอบข้าง {PP 412.2}

## {PP 412.3}

ตอนที่พระเยซูทรงสนทนากับหญิงชาวสะมาเรีย พระองค์ทรงใช้สัญลักษณ์เดียวอันกันนี้ว่า “ผู้ที่ดื่มน้ำซึ่งเราจะให้แก่เขานั้น จะไม่กระหายอีกเลย น้ำซึ่งเราจะให้เขานั้น จะบังเกิดเป็นบ่อน้ำพุในตัวเขาพลุ่งขึ้นถึงชีวิตนิรันดร์” (ยอห์น 4:14 TH1971) พระคริสต์ทรงรวมทั้งสองสัญลักษณ์เข้าด้วยกัน พระองค์ทรงเป็นพระศิลา และทรงเป็นน้ำแห่งชีวิต {PP 412.3}

## {PP 413.1}

### พระศิลาแห่งความรอด

สัญลักษณ์ที่งดงามและสื่อความหมายเดียวกันนี้มีอยู่ในพระคัมภีร์ทั้งเล่ม หลายศตวรรษก่อนที่พระคริสต์เสด็จมาบังเกิด โมเสสเรียกพระองค์ว่า พระศิลาแห่งความรอดของอิสราเอล (ดู เฉลยธรรมบัญญัติ 32:15) ผู้ประพันธ์สดุดีขับร้องถึงพระองค์ว่า “พระผู้ไถ่ของข้าพระองค์” “ศิลาแข็งแกร่งและที่ลี้ภัยของข้าพเจ้า” “ศิลาที่สูงกว่าข้าพระองค์” “ศิลาและป้อมประการของข้าพระองค์” “ศิลาแห่งจิตใจ” และ “ศิลาที่ลี้ภัยของข้าพเจ้า” (สดุดี 19:14 THSV; 62:7 THSV; 61:2 THSV; 71:3 THSV; 73:26[^1]; 94:22 THSV)<!--Need to check the versions. I suggest using versions that use พระศิลา when available.--> บทกวีของดาวิดบรรยายถึงพระคุณของพระคริสต์ว่าเหมือน “น้ำอันสงบ” ท่ามกลางทุ่งหญ้าอันเขียวขจี ที่พระผู้เลี้ยงแกะทรงนำพาฝูงแกะของพระองค์ “พระองค์ทรงให้เขาดื่มจากแม่น้ำแห่งความสุขเกษมของพระองค์ เพราะน้ำพุแห่งชีวิตอยู่กับพระองค์” (สดุดี 23:2 TNCV; 36:8, 9 THSV) กษัตริย์ซาโลมอนกล่าวว่า “น้ำพุแห่งปัญญาเป็นธารน้ำไหล” (สุภาษิต 18:4 THSV) และเยเรมีย์เขียนถึงพระคริสต์ว่าพระองค์เป็น “น้ำพุที่มีน้ำแห่งชีวิต” ส่วนเศคาริยาห์เขียนว่า “จะมีน้ำพุพลุ่งขึ้น…เพื่อจะชำระเขาให้พ้นจากบาปและมลทิน” (เยเรมีย์ 2:13 THSV; เศคาริยาห์ 13:1 THSV) {PP 413.1}

[^1]: แปลจากภาษาฮีบรู

## {PP 413.2}

อิสยาห์เรียกพระองค์ว่า “ศิลานิรันดร์” และ “ร่มเงาของศิลามหึมาในแผ่นดินที่แห้งแล้ง” (อิสยาห์ 26:4 THSV; 32:2 THSV) และท่านได้บันทึกพระสัญญาอันประเสริฐที่เตือนความทรงจำถึงน้ำธำรงชีวิตที่หลั่งไหลเพื่อคนอิสราเอลว่า “คนจนและคนขัดสนแสวงน้ำและไม่มี และลิ้นของเขาก็แห้งผาก เพราะความกระหาย เราคือพระเจ้าจะตอบเขาเอง เรา พระเจ้าของอิสราเอลจะไม่ละทิ้งเขา” “เพราะเราจะเทน้ำลงบนแผ่นดินที่กระหาย และลำธารลงบนพื้นดินแห้ง” “น้ำจะพลุ่งขึ้นมาในถิ่นทุรกันดาร และลำธารเกิดขึ้นในที่ราบแห้งแล้ง” พระเจ้าทรงเชื้อเชิญว่า “โอ้ ทุกคนที่กระหาย จงมายังน้ำ” (อิสยาห์ 41:17 TH1971; 44:3 THSV; อิสยาห์ 35:6 THSV; 55:1 THSV) ในหน้าสุดท้ายของพระคัมภีร์เขียนไว้ว่า “แม่น้ำแห่งชีวิต ใสเหมือนอย่างแก้วผลึก ไหลออกจากพระที่นั่งของพระเจ้าและของพระเมษโปดก” แล้วมีคำเชื้อเชิญดังก้องกังวานตลอดประวัติศาสตร์จนถึงสมัยของเราว่า “ใครที่มีใจปรารถนา จงมารับน้ำแห่งชีวิตโดยไม่ต้องเสียอะไรเลย” (วิวรณ์ 22:17 THSV) {PP 413.2}

## {PP 413.3}

ก่อนที่ชนชาติฮีบรูเดินทางไปถึงคาเดชเล็กน้อย ตาน้ำที่พุ่งออกข้างๆ ค่ายที่พักเป็นเวลาหลายปีก็แห้งลง พระองค์มีพระประสงค์ที่จะทดสอบคนของพระองค์อีกครั้งว่า พวกเขาจะไว้วางใจในการทรงนำของพระองค์ หรือจะทำตามคนรุ่นก่อนที่ขาดความเชื่อ {PP 413.3}

## {PP 413.4}

พวกเขามาถึงบริเวณที่สามารถมองเห็นเนินเขาของแผ่นดินคานาอัน เหลือการเดินทางไม่กี่วันจะถึงเขตแดนแผ่นดินแห่งพระสัญญา พวกเขามาใกล้ดินแดนเอโดม อันเป็นที่ดินลูกหลานของเอซาว ซึ่งจะต้องผ่านก่อนที่จะถึงแผ่นดินคานาอัน พระเจ้าทรงบัญชาโมเสสว่า “จงหันไปทางทิศเหนือเถิด และจงบัญชาประชาชนว่า พวกเจ้ากำลังจะเดินผ่านเขตแดนเมืองพี่น้องของเจ้า คือลูกหลานของเอซาวที่อยู่ในเสอีร์ และพวกเขาจะกลัวพวกเจ้า…พวกเจ้าจงเอาเงินซื้อเสบียงอาหารจากพวกเขาเพื่อจะได้กิน และจงเอาเงินซื้อน้ำจากเขาด้วยเพื่อจะได้ดื่ม” (เฉลยธรรมบัญญัติ 2:3–6 THSV) คำสั่งนี้น่าจะเป็นคำอธิบายที่เพียงพอว่า ทำไมน้ำที่พวกเขาเคยพึ่งพาจึงขาดไป เพราะพวกเขากำลังจะผ่านดินแดนที่มีน้ำมาก เป็นดินแดนที่อุดมสมบูรณ์ บนเส้นทางที่ตรงไปสู่คานาอัน พระเจ้าทรงสัญญาว่าคนอิสราเอลจะสามารถผ่านเขตเอโดมโดยไม่รับอันตราย และจะสามารถซื้อเสบียงอาหารและน้ำเพียงพอให้กับทุกคน ฉะนั้นการที่ลำธารเหือดแห้งไปจึงควรถือว่าเป็นเรื่องที่น่ายินดี เพราะเป็นเครื่องหมายที่แสดงว่าการเดินพเนจรในถิ่นทุรกันดารได้สิ้นสุดลงแล้ว คนอิสราเอลคงเข้าใจเรื่องนี้ได้ถ้าไม่ตาบอดเพราะขาดความเชื่อ แต่พวกเขากลับเอาหลักฐานที่พระเจ้าทรงรักษาพระสัญญาของพระองค์มาเป็นข้ออ้างในการสงสัยและการตัดพ้อต่อว่า ราวกับว่าหมดความหวังเสียแล้วที่พระเจ้าจะพาพวกเขาเข้าไปยึดแผ่นดินคานาอัน ประชาชนจึงเรียกร้องพระพรที่พระองค์ประทานให้ในถิ่นทุรกันดาร {PP 413.4}

## {PP 414.1}

### พิสูจน์ใจ

ก่อนที่พระเจ้าจะทรงอนุญาตให้เข้าไปในแผ่นดินคานาอัน คนอิสราเอลต้องพิสูจน์ว่าเชื่อในพระสัญญาของพระองค์ น้ำในลำธารได้แห้งไปก่อนที่พวกเขาจะเดินทางถึงเขตแดนเอโดม นี่เป็นโอกาสแม้จะเป็นเพียงระยะสั้นก็ตามให้พวกเขาดำเนินชีวิตด้วยความเชื่อแทนการพึ่งพาสิ่งที่ตาเห็น แต่พอเจอการทดลองครั้งแรก คนอิสราเองก็เป็นเหมือนคนรุ่นก่อนที่อารมณ์ร้อนและไม่รู้สึกขอบคุณ พอมีคนร้องว่าน้ำแห้ง พวกเขาพากันลืมพระเจ้าที่ทรงอำนวยพระพรตามที่พวกเขาต้องการตลอดหลายปีที่ผ่านมา แทนที่จะหันไปขอให้พระองค์ทรงช่วย ก็กลับบ่นต่อว่าพระองค์ และร้องอุทานด้วยความสิ้นหวังว่า “เราน่าจะตายพร้อมกับพี่น้องของเราซึ่งล้มตายต่อหน้าองค์พระผู้เป็นเจ้า” (กันดารวิถี 20:3 TNCV)<!--The original says "Numbers 20:1–13", however, the verse quoted is verse 3 and Numbers 20:1–13 are already referenced at the beginning of the chapter.--> ความหมายก็คือ พวกเขาเสียดายที่ไม่ได้ตายไปพร้อมกับคนที่พินาศในการกบฏของโคราห์ {PP 414.1}

## {PP 414.2}

(ประชาชนเล็งคำด่าไปที่โมเสสกับอาโรนว่า/ประชาชนพากันกล่าวโทษโมเสสกับอาโรนว่า) “เหตุใดท่านจึงนำชุมชนขององค์พระผู้เป็นเจ้ามาตายในถิ่นกันดารนี้ รวมทั้งฝูงสัตว์เลี้ยงของเราด้วย ทำไมถึงให้เราออกจากอียิปต์มาอยู่ในที่เลวร้ายเช่นนี้ ไม่มีเมล็ดข้าวหรือมะเดื่อ องุ่น หรือทับทิม มิหนำซ้ำยังไม่มีน้ำให้ดื่ม” (กันดารวิถี 20:4–5 TNCV) {PP 414.2}

## {PP 417.1}

ผู้นำทั้งสองไปที่ประตูเต็นท์นัดพบ ซบหน้าลงถึงดิน แล้ว “พระเกียรติสิริขององค์พระผู้เป็นเจ้ามาปรากฏต่อพวกเขา”พระองค์ตรัสสั่งโมเสสว่า “จงเอาไม้เท้ามา แล้วเจ้ากับอาโรนพี่ชายของเจ้าจงเรียกประชากรมารวมกัน จงพูดกับศิลานั้นต่อหน้าพวกเขาและศิลานั้นจะหลั่งน้ำออกมา เจ้าจะให้น้ำแก่ชุมชนจากศิลานั้น” (กันดารวิถี 20:8 TNCV) {PP 417.1}

## {PP 417.2}

### ขาดการเชื่อฟัง

โมเสสถือไม้เท้าของพระเจ้าในขณะที่สองพี่น้องเดินนำหน้าประชาชน ทั้งสองแก่หง่อมแล้ว และได้อดทนต่อความดื้อด้านของคนอิสราเอลมาเป็นเวลานาน แต่ครั้งนี้แม้แต่ความอดทนของโมเสสก็สิ้นสุดลง ท่านตะโกนขึ้นว่า “ฟังนะ เจ้าพวกกบฏ เราจะต้องเอาน้ำออกจากศิลานี้ให้พวกเจ้าหรือ” (กันดารวิถี 20:10 TNCV) จากนั้นแทนที่จะสั่งศิลาตามที่พระเจ้าทรงบัญชา โมเสสกลับเอาไม้เท้าฟาดศิลาสองครั้ง {PP 417.2}

## {PP 417.3}

ฝูงชนพึงพอใจกับน้ำที่พุ่งออกมาอย่างมากหลาย แต่ความผิดพลาดอันใหญ่หลวงได้เกิดขึ้น โมเสสพูดด้วยความโกรธเคืองตามอารมณ์ชั่ววูบของมนุษย์ แทนที่จะโกรธด้วยใจบริสุทธิ์เนื่องจากพระเจ้าได้เสียพระเกียรติ ท่านกล่าวว่า “ฟังนะ เจ้าพวกกบฏ” ข้อกล่าวหานี้เป็นความจริง แต่กระนั้นก็ไม่ควรพูดด้วยอารมณ์ร้อนหรือเพราะหมดความอดทน ครั้งที่พระเจ้าทรงเรียกให้โมสสกล่าวโทษคนอิสราเอลเนื่องด้วยการกบฏ ท่านรู้สึกเจ็บปวดที่ต้องกล่าวถ้อยคำที่ยากสำหรับพวกเขาที่จะยอมรับ แต่ในคราวนนั้นพระเจ้าทรงเสริมกำลังให้ท่านพูดได้ ส่วนในครั้งนี้เมื่อท่านกล่าวหาประชาชนโดยพลการทำให้พระวิญญาณของพระเจ้าเสียพระทัย ซึ่งทำให้ประชาชนได้รับแต่ความเสียหาย ทุกคนเห็นชัดว่าโมเสสขาดความอดทนจนควบคุมอารมณ์ไม่ได้ คนทั้งหลายจึงแก้ตัวในใจกับบาปที่ได้ทำ เพราะสงสัยว่าที่ผ่านมาโมเสสได้ทำสิ่งต่างๆ ด้วยการทรงนำของพระเจ้าหรือไม่ พวกเขาได้ทำผิดต่อพระเจ้าก็จริง แต่โมเสสเองก็ผิดเช่นกัน ประชาชนสรุปว่าการกระทำของโมเสสมีความผิดพลาดที่น่าตำหนิตั้งแต่แรก จึงใช้สิ่งเหล่านี้เป็นข้ออ้างเพื่อปฏิเสธถ้อยคำที่ตักเตือนความผิดของพวกตนที่พระเจ้าตรัสผ่านผู้รับใช้ของพระองค์ {PP 417.3}

## {PP 417.4}

### ขาดการเชื่อฟัง

โมเสสแสดงถึงความไม่ไว้วางใจในพระเจ้า โดยถามประชาชนว่า “เราจะต้องเอาน้ำออกจากศิลานี้ให้พวกเจ้าหรือ” เหมือนว่าพระองค์จะไม่ทรงทำตามที่ทรงสัญญาไว้ พระเจ้าตรัสแก่พี่น้องทั้งสองว่า “เพราะเจ้ามิได้เชื่อเราจึงมิได้กระทำให้เราเป็นที่บริสุทธิ์ในสายตาของคนอิสราเอล” (กันดารวิถี 20:12 TKJV) เมื่อน้ำขาดไป ความดื้อรั้นและเสียงบ่นต่อว่าของประชาชนทำให้ความเชื่อของทั้งสองสั่นคลอนเกรงว่าพระเจ้าจะไม่ทรงทำตามที่สัญญาไว้ คนชั่วอายุนั้นที่ออกจากอียิปต์ถูกลงโทษให้พินาศในถิ่นทุรกันดารเพราะขาดความเชื่อ แล้วลูกหลานของพวกเขาก็ขาดความเชื่อแบบเดียวกัน คนเหล่านี้จะต้องพลาดจากการรับสิ่งที่ทรงสัญญาไว้ด้วยหรือไม่ โมเสสกับอาโรนรู้สึกท้อและเหน็ดเหนื่อยจึงไม่พยายามต้านกระแสความรู้สึกของคนส่วนมาก ถ้าเพียงท่านทั้งสองได้แสดงออกถึงความเชื่อที่แน่วแน่ในพระเจ้า ก็คงสามารถอธิบายให้ประชาชนเข้าใจสถานการณ์และชนะการทดลองนี้ได้ โมเสสกับอาโรนได้รับอำนาจโดยชอบจากพระเจ้าให้ปกครองคนอิสราเอล ถ้าเพียงแต่ท่านทั้งสองได้ใช้อำนาจนั้นโดยทันทีและเด็ดเดี่ยวคงระงับการตัดพ้อต่อว่าลงได้ ท่านทั้งสองมีหน้าที่ใช้ความสามารถจนสุดกำลังเพื่อนำพาสถานการณ์ให้ดีขึ้นก่อนที่จะขอให้พระเจ้าทรงกระทำเพื่อพวกท่าน ถ้าหากโมเสสกับอาโรนสามารถระงับการบ่นของประชาชนได้อย่างทันท่วงที คงได้ป้องกันความชั่วร้ายมากมายไม่ให้เกิดขึ้น {PP 417.4}

## {PP 418.1}

โมเสสกระทำการลงไปโดยไม่ยั้งคิด บทเรียนที่พระเจ้าทรงประสงค์ที่จะสอนให้คนอิสราเอลจึงขาดน้ำหนัก ศิลาอันเป็นสัญลักษณ์ของพระคริสต์ได้ถูกตีมาครั้งหนึ่งแล้ว แต่ในครั้งที่สองให้เป็นการสั่งศิลาก็พอ เหมือนกับเราที่เพียงอธิษฐานขอพระพรในพระนามของพระเยซู แต่เมื่อตีศิลาเป็นครั้งที่สองความหมายที่เล็งถึงพระคริสต์จึงหมดไป {PP 418.1}

## {PP 418.2}

ยิ่งไปกว่านั้น โมเสสกับอาโรนได้แอบอ้างอำนาจที่เป็นของพระเจ้าแต่เพียงผู้เดียว เมื่อสถานการณ์ย่ำแย่ถึงขั้นที่ต้องการพึ่งในการอัศจรรย์ของพระเจ้า ผู้นำอิสราเอลควรใช้โอกาสนี้ในการเกลี้ยกล่อมให้ประชาชนยำเกรงพระองค์ ให้มีความเชื่อในฤทธิ์อำนาจและพระกรุณาธิคุณของพระองค์ การที่ท่านทั้งสองตวาดขึ้นว่า “*เรา*จะต้องเอาน้ำออกจากศิลานี้ให้พวกเจ้าหรือ” ก็เท่ากับเป็นการยกตนขึ้นเทียบเท่าพระเจ้า ราวกับว่าตัวเองมีฤทธิ์อำนาจ ทั้งที่แท้จริงแล้วก็เป็นแค่มนุษย์ธรรมดาที่มีข้อบกพร่องและอารมณ์ความรู้สึกเหมือนคนทั่วไป โมเสสรู้สึกเหนื่อยล้ากับเสียงบ่นและความดื้อรั้นที่ไม่หยุดหย่อนของประชาชนจนลืมมองไปที่พระเจ้าเพื่อขอความช่วยเหลือ เมื่อขาดกำลังจากพระองค์แล้ว ท่านก็เหลือแต่กำลังของมนุษย์ ประวัติของท่านจึงมีจุดด่างพร้อยอย่างที่ปรากฏ บุรุษท่านนี้ที่ควรจะยืนหยัดอย่างบริสุทธิ์ มั่นคง และไม่เห็นแก่ตัวจนเสร็จสิ้นภารกิจก็กลับพ่ายแพ้ในตอนหลัง พระเจ้าทรงเสียพระเกียรติต่อหน้าชุมนุมชนอิสราเอล แทนที่จะได้รับการยกย่องเทิดทูนอย่างที่ควร {PP 418.2}

## {PP 418.3}

ครั้งนี้พระเจ้าไม่ได้กล่าวโทษความชั่วที่ยั่วยุโมเสสกับอาโรน แต่การประณามทั้งหมดตกอยู่กับผู้นำทั้งสอง ผู้ที่ยืนอยู่ท่ามกลางประชาชนในฐานะตัวแทนของพระเจ้าไม่ได้ถวายเกียรติแด่พระองค์ โมเสสกับอาโรนรู้สึกว่าตนเป็นฝ่ายที่เสียหาย จนลืมคิดไปว่าผู้ที่ประชาชนตัดพ้อต่อว่านั้นคือพระเจ้าไม่ใช่ตน เมื่อมองที่ตัวเอง ก็สาละวนกับความรู้สึกส่วนตัว จนทำบาปลงไปโดยไม่รู้ตัว และไม่ได้ชี้ให้ประชาชนเห็นถึงความผิดบาปอันใหญ่หลวงที่พวกเขาทำต่อพระเจ้า {PP 418.3}

## {PP 419.1}

### ผลลัพธ์

คำพิพากษาที่พระเจ้าตรัสขึ้นทันควันทำให้โมเสสกับอาโรนรู้สึกทุกข์ใจและอับอายขายหน้าเป็นอย่างมาก “องค์พระผู้เป็นเจ้าตรัสกับโมเสสและอาโรนว่า ‘เพราะเจ้าไม่ได้เชื่อเรามากพอ ไม่ได้ให้เกียรติเราในฐานะองค์บริสุทธิ์ต่อหน้าชนอิสราเอล เจ้าจะไม่ได้พาชุมชนนี้เข้าสู่ดินแดนที่เรายกให้เขา’” (กันดารวิถี 20:12 TNCV) ท่านทั้งสองจะต้องตายพร้อมกับคนอิสราเอลที่กบฏก่อนที่จะข้ามแม่น้ำจอร์แดน หากโมเสสกับอาโรนมีความทะนงตัวหรือมีอารมณ์ฉุนเฉียวต่อคำตักเตือนว่ากล่าวของพระเจ้า ความผิดคงใหญ่หลวงกว่านี้มาก แต่ท่านทั้งสองไม่ได้เจตนาที่จะทำผิด หรือจงใจทำบาป หากแต่แพ้การทดลองที่ถาโถมเข้ามาฉับพลัน ทั้งสองสำนึกผิดทันทีด้วยความจริงใจ องค์พระผู้เป็นเจ้าทรงยอมรับการกลับใจของท่านทั้งสอง แต่เพราะความบาปนั้นได้สร้างความเสียหายให้กับประชาชน พระองค์ไม่อาจละเว้นการลงโทษได้ {PP 419.1}

## {PP 419.2}

โมเสสไม่ปิดบังโทษที่ท่านต้องรับ แต่ประกาศให้ประชาชนรับรู้ว่า เนื่องจากท่านไม่ได้ถวายเกียรติแด่พระเจ้า ท่านไม่สามารถนำพวกเขาเข้าไปในแผ่นดินแห่งพระสัญญาได้ ท่านขอให้พวกเขาคำนึงถึงโทษอันแสนสาหัสที่ท่านต้องรับนั้น ให้ลองพิจารณาว่าพระเจ้าทรงคิดเห็นเช่นไรที่ประชาชนต้องรับโทษจากความบาปของพวกเขาเอง แต่กลับบ่นต่อว่าโมเสสและหาว่ามนุษย์ปุถุชนคนหนึ่งอย่างท่านเป็นต้นเหตุให้พวกเขาต้องรับโทษ ท่านเล่าให้คนทั้งหลายฟังว่าท่านได้วิงวอนขอพระเจ้าอย่างไรเพื่อให้พ้นโทษนั้น แต่พระองค์ทรงปฏิเสธ “องค์พระผู้เป็นเจ้าทรงพระพิโรธข้าพเจ้าเพราะพวกท่านและไม่ทรงฟังข้าพเจ้า” (เฉลยธรรมบัญญัติ 3:26 TNCV) {PP 419.2}

## {PP 419.3}

ทุกครั้งที่เผชิญกับความยากลำบากคนอิสราเอลจะกล่าวหาโมเสสทันทีว่าเป็นผู้ที่นำพวกเขาออกจากอียิปต์เสมือนว่าพระเจ้าไม่เกี่ยวข้องกับเรื่องนี้ ตลอดระยะเวลาการเดินทางที่พวกเขาตัดพ้อผู้นำเพราะหนทางลำบาก โมเสสคอยบอกพวกเขาเสมอว่า ‘ท่านทั้งหลายกำลังบ่นต่อว่าพระเจ้า พระองค์ทรงเป็นผู้ที่กอบกู้ท่านทั้งหลาย ไม่ใช่ข้าพเจ้า’ แต่ถ้อยคำอันเผ็ดร้อนของท่านที่ว่า “เราจะต้องเอาน้ำออกจากศิลานี้ให้พวกเจ้าหรือ” เท่ากับเป็นการยอมรับว่าที่ประชาชนพูดนั้นเป็นความจริง ซึ่งจะทำให้ประชาชนคิดไปว่าที่พวกเขาตัดพ้อและไม่เชื่อนั้นก็สมควรแล้ว พระเจ้าจะทรงลบความเข้าใจผิดนี้ออกไปอย่างสิ้นเชิงโดยห้ามไม่ให้โมเสสเข้าไปในแผ่นดินแห่งพระสัญญา นี่เป็นหลักฐานที่ชัดเจนว่าโมเสสไม่ใช่ผู้นำที่แท้จริง แต่ผู้นำนั้นคือทูตผู้ทรงมหิทธิฤทธิ์ ตามที่พระเจ้าตรัสว่า “ดูเถิด เราใช้ทูตของเราเดินนำหน้าพวกเจ้าเพื่อคอยระวังรักษาพวกเจ้าตามทางนำไปถึงที่ซึ่งเราได้เตรียมไว้ จงเอาใจใส่ฟังคำพูดของทูตนั้นและเชื่อฟังคำของเขา” “ด้วยพระนามของเราอยู่กับท่าน” (อพยพ 23:20, 21 TH1971, TH1940) {PP 419.3}

## {PP 420.1}

โมเสสกล่าวว่า “องค์พระผู้เป็นเจ้าทรงพระพิโรธข้าพเจ้าเพราะพวกท่าน” สายตาของทุกคนจับจ้องไปที่โมเสส เมื่อพระเจ้าทรงเป็นผู้เลือกท่านให้นำประชากรของพระองค์ ความบาปของท่านจึงทำให้ประชาชนเข้าใจพระองค์ผิดไป ทุกคนในค่ายได้รับรู้ถึงการละเมิดของโมเสส และถ้าพระเจ้าทรงปล่อยให้ความผิดนี้ผ่านไปเฉยๆ คนจะเข้าใจผิดว่า ผู้ที่มีตำแหน่งรับผิดชอบสามารถขาดความเชื่อและแผลงฤทธิ์ได้ในกรณีที่เผชิญการยั่วยุอย่างรุนแรง แต่เมื่อมีการประกาศว่าเนื่องจากความบาปในครั้งนี้โมเสสกับอาโรนไม่สามารถเข้าแผ่นดินคานาอันได้ ประชาชนจึงรู้ว่าพระเจ้าไม่ทรงเห็นแก่หน้าผู้ใดเลย และจะทรงลงโทษผู้ที่ล่วงละเมิดอย่างแน่นอน {PP 420.1}

## {PP 420.2}

### พระเมตตาและความยุติธรรมของพระเจ้า

ประวัติของชนชาติอิสราเอลเขียนไว้เพื่อสั่งสอนและเตือนสติคนรุ่นหลัง ให้มนุษย์ในทุกยุคสมัยเข้าใจว่าพระเจ้าแห่งฟ้าสวรรค์ทรงปกครองโดยไม่ลำเอียง และไม่ว่าในกรณีใดพระองค์จะไม่ทรงประนีประนอมกับความบาป อย่างไรก็ตามมีน้อยคนที่ตระหนักว่าความบาปเป็นสิ่งที่เลวร้ายเพียงไร คนมักจะปลอบใจตัวเองว่าพระเจ้าแสนดีเกินที่จะลงโทษผู้ล่วงละเมิด แต่ประวัติศาสตร์ในพระคัมภีร์สอนไว้อย่างชัดเจนว่า เพราะความดีและความรักของพระเจ้าต่างหากที่พระองค์ทรงจัดการกับความบาปในฐานะที่เป็นสิ่งชั่วร้ายที่ส่งผลทำลายความสงบสุขของจักรวาล {PP 420.2}

## {PP 420.3}

ถึงแม้โมเสสเป็นคนซื่อสัตย์และซื่อตรง แต่สิ่งนี้ไม่อาจป้องกันท่านไว้จากการถูกลงโทษเนื่องด้วยความผิดของท่าน พระเจ้าทรงยกโทษให้ประชาชนในเรื่องการล่วงละเมิดที่ร้ายแรงกว่านี้ แต่พระองค์ไม่อาจใช้วิธีจัดการกับความบาปในผู้นำเหมือนที่ทรงใช้กับประชาชน พระองค์ทรงให้เกียรติโมเสสมากกว่ามนุษย์คนใดในโลก ทรงสำแดงพระสิริของพระองค์แก่ท่าน และทรงใช้ท่านประกาศกฎเกณฑ์ของพระองค์แก่คนอิสราเอล โมเสสได้รับแสงสว่างและความรู้มากมาย ความบาปของท่านจึงหนักกว่าคนอื่น ความซื่อสัตย์ในอดีตไม่อาจชดเชยความผิดข้อใดข้อหนึ่งได้เลย ยิ่งมนุษย์ได้รับความรู้และสิทธิพิเศษมากเท่าใด ความรับผิดชอบก็ยิ่งมากขึ้น ความล้มเหลวก็ยิ่งรุนแรง และการลงโทษก็ยิ่งหนักหนาขึ้นเท่านั้น {PP 420.3}

## {PP 420.4}

ตามมุมมองของมนุษย์แล้ว ความผิดของโมเสสไม่ใช่ความผิดทางศีลธรรมที่ร้ายแรง เพราะเป็นความบาปที่เกิดขึ้นทั่วไป ผู้ประพันธ์สดุดีกล่าวว่า โมเสส “หลุดปากกล่าววาจาเผ็ดร้อน” (สดุดี 106:33 TNCV) ในสายตาของมนุษย์แล้วสิ่งนี้อาจดูเป็นเรื่องเล็กน้อย แต่ถ้าพระเจ้าทรงลงโทษอย่างรุนแรงกับความบาปของผู้รับใช้ที่ซื่อสัตย์และทรงเกียรติที่สุดของพระองค์ พระองค์ก็จะไม่ทรงยกเว้นความบาปให้กับผู้อื่นเช่นกัน พระเจ้าไม่พอพระทัยกับนิสัยยกตนข่มท่านและกล่าวโทษพี่น้อง ผู้ที่ทำชั่วเช่นนี้กำลังทำให้พระราชกิจของพระองค์เป็นที่น่าแคลงใจ และเปิดโอกาสให้ผู้ที่สงสัยใช้เป็นข้ออ้างในการไม่เชื่อ ยิ่งบุคคลมีตำแหน่งสูงและมีอิทธิพลมากเท่าไร เขายิ่งจำเป็นต้องฝึกฝนความอดทนและความถ่อมตนมากขึ้นเท่านั้น {PP 420.4}

## {PP 421.1}

ซาตานลิงโลดเมื่อมันสามารถล่อให้คนของพระเจ้าโดยเฉพาะผู้ที่มีตำแหน่งรับผิดชอบยักยอกเอาเกียรติที่ควรถวายแด่พระเจ้า เพราะนั่นหมายความว่ามันชนะแล้ว ซาตานเองตกสู่ความบาปเพราะสิ่งนี้ นี่คือวิธีที่มันใช้ได้ผลมากที่สุดในการล่อลวงคนอื่นให้พินาศ พระเจ้าทรงให้มีบทเรียนมากมายในพระวจนะของพระองค์ที่สอนว่าการยกย่องตนเองเป็นเรื่องอันตราย เพื่อป้องกันเราจากกลยุทธ์ของซาตาน กระบวนความคิดทุกอย่าง อารมณ์ความรู้สึกทั้งหลาย และแนวโน้มของจิตใจทั้งสิ้น ต้องอยู่ภายใต้การคุ้มครองแห่งพระวิญญาณของพระเจ้าทุกเมื่อเชื่อวัน ทุกครั้งที่พระเจ้าอวยพร และทุกครั้งที่พระองค์ทรงอนุญาตให้เกิดการทดสอบความเชื่อ ซาตานสามารถฉวยโอกาสในการก่อกวนและทำลายจิตวิญญาณถ้าเราเปิดโอกาสให้มันแม้เพียงเล็กน้อย ฉะนั้นไม่ว่าใครจะได้รับแสงสว่างด้านจิตวิญญาณมากน้อยเพียงไร ไม่ว่าพระเจ้าจะโปรดปรานและอวยพรขนาดไหน เขาก็ควรดำเนินชีวิตอย่างนอบน้อมต่อพระพักตร์พระองค์ วิงวอนขอด้วยความเชื่อให้พระองค์ทรงคุ้มครองความคิดและแรงบันดาลใจทุกอย่าง {PP 421.1}

## {PP 421.2}

ทุกคนที่ได้ชื่อว่าเป็นคนมีศีลธรรมได้รับมอบหมายจากพระเจ้าให้ควบคุมอารมณ์ แม้ว่าจะถูกยุแหย่อย่างรุนแรงก็ตาม โมเสสมีภาระหนักที่ต้องรับผิดชอบ ซึ่งมีน้อยคนมากที่ถูกทดสอบอย่างแสนสาหัสเหมือนท่าน แต่ถึงกระนั้นพระเจ้าไม่ให้ใช้สิ่งนี้เป็นข้อแก้ตัวในการทำบาป พระเจ้าทรงเตรียมสิ่งจำเป็นไว้อย่างเพียงพอให้คนของพระองค์ ถ้าพวกเขาพึ่งพาในฤทธิ์อำนาจของพระองค์แล้ว จะไม่มีวันแพ้ต่อการบีบบังคับของสถานการณ์ การทดลองที่รุนแรงไม่ได้เป็นข้อแก้ตัวที่จะทำบาป ไม่ว่าสถานการณ์จะบีบคั้นสักเพียงไรก็ตาม แต่การทำบาปเป็นการกระทำของเราเอง อำนาจทั้งสิ้นของมนุษย์และผีมารซาตานไม่สามารถบังคับใครให้ทำชั่วได้ ซาตานโจมตีจุดที่อ่อนแอของเรา แต่เราไม่จำเป็นต้องพ่ายแพ้ ไม่ว่าการโจมตีของมันจะหนักหนาสาหัสหรือเกินคาดหมายสักเพียงไร พระเจ้าทรงเตรียมช่องทางในการช่วยเหลือเราให้ชนะด้วยฤทธานุภาพของพระองค์ {PP 421.2}
