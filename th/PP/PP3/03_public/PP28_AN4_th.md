---
chapter:
  number: 28A
  title:
    th: ภาคผนวก 4
    en: Appendix Note 4
  url: https://egwwritings.org/?ref=en_PP.760.1&para=84.3606
  basedon:
---

## {PP 760.1}

เมื่อคนอิสราเอลกราบไหว้นมัสการรูปวัวทองคำ พวกเขา*อ้างว่า*กำลังนมัสการพระเจ้า ในพิธีเปิดการนมัสการรูปเคารพดังกล่าวอาโรนประกาศว่า “พรุ่งนี้จะเป็นวันเทศกาลเลี้ยงถวายพระเยโฮวาห์” (อพยพ 32:5 TKJV) พวกเขาคิดจะนมัสการพระเจ้าเหมือนอย่างที่ชาวอียิปต์นมัสการเทพโอไซริสซึ่งมีรูปเคารพเป็นเครื่องเตือนใจ แต่พระเจ้าไม่พอพระทัยกับการนมัสการเช่นนั้น ถึงแม้คนอิสราเอลจะอ้างพระเจ้า แต่ผู้ที่รับเกียรติคือสุริยเทพ ไม่ใช่พระเยโฮวาห์ {PP 760.1}

## {PP 760.2}

การกราบไหว้นมัสการพระโคเอปิสแห่งอียิปต์เป็นไปด้วยการมั่วโลกีย์อย่างต่ำช้าที่สุด พระคัมภีร์บันทึกว่า เมื่อคนอิสราเอลกราบไหว้รูปวัวนั้น พวกเขาปล่อยตัวเหมือนคนที่ไม่รู้จักพระเจ้า กล่าวว่า “รุ่งขึ้นพวกเขาก็ลุกขึ้นแต่เช้าถวายเครื่องบูชาเผาทั้งตัว และนำเครื่องศานติบูชามา ประชาชนก็นั่งลง กินและดื่ม แล้วก็ลุกขึ้นทำสิ่งที่น่าบัดสีต่อกัน” (อพยพ 32:6 THSV) คำภาษาฮีบรูที่แปลว่า “ทำสิ่งที่น่าบัดสีต่อกัน” หมายถึงการกระโดดโลดเต้น การร้องเพลงและฟ้อนรำ ซึ่งการเต้นฟ้อนรำของชาวอียิปต์ทั้งหยาบคายและเย้ายวน ส่วนในข้อ 7 ที่กล่าวว่า “ประชากรของเจ้าซึ่งเจ้าได้นำออกจากแผ่นดินอียิปต์นั้น ได้ทำเรื่องเสื่อมเสีย” คำว่า “เสื่อมเสีย” เป็นคำเดียวกันที่ใช้ในปฐมกาล 6:11–12 ซึ่งเขียนว่า “คนทั้งโลกเสื่อมทราม…เพราะมนุษย์ทั้งหมดประพฤติตน*เสื่อมทราม*บนแผ่นดิน” เมื่อเป็นเช่นนี้จึงเป็นที่เข้าใจว่าพระเจ้าทรงพระพิโรธขนาดไหน และทำไมพระองค์จึงมีพระประสงค์ที่จะทำลายประชาชนเสียในทันที {PP 760.2}
