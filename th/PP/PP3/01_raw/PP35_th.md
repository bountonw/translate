---
chapter:
  number: 35
  title:
    th: การกบฏของโคราห์
    en: The Rebellion of Korah
  url: https://legacy.egwwritings.org/?ref=en_PP.395&para=84.1797
  basedon: กันดารวิถี 16 และ 17
---

## {PP 395.1}

การที่พระเจ้าทรงลงโทษชนชาติอิสราเอลช่วยยับยั้งเสียงบ่นต่อว่าต่อขานและความกระด้างกระเดื่องไปได้ระยะหนึ่ง แต่ใจที่คิดคดทรยศของประชาชนยังคงถูกเก็บงำอยู่ และในที่สุดผลอันเลวร้ายก็ปรากฏออกมา การประท้วงก่อนหน้านี้เกิดขึ้นอย่างฉับพลันตามอารมณ์ที่แปรปรวนของฝูงชน แต่ครั้งนี้เป็นการกบฏที่เต็มรูปแบบ มีแผนอุบายแน่วแน่ในการโค่นอำนาจผู้นำ ซึ่งพระเจ้าเองทรงเป็นผู้แต่งตั้ง {PP 395.1}

## {PP 395.2}

โคราห์เป็นแกนนำในเรื่องนี้ เขาเป็นคนเผ่าเลวีจากวงศ์วานโคฮาท เป็นลูกพี่ลูกน้องของโมเสส เป็นคนมีความสามารถและบารมี ถึงแม้เขาได้รับมอบหมายให้ทำหน้าที่ฝ่ายศาสนกิจ แต่เขาไม่ได้พอใจในตำแหน่งหน้าที่นั้น จึงใฝ่ฝันที่จะได้รับเกียรติเป็นปุโรหิต ในสมัยแรกเริ่มนั้น บุตรหัวปีจะเป็นผู้รับหน้าที่ปุโรหิตประจำตระกูล และต่อมาพระเจ้าประทานตำแหน่งนี้ให้แก่อาโรนและลูกหลานของท่าน แต่โคราห์รู้สึกขัดเคืองในเรื่องนี้ เขาอิจฉาและอยากได้ตำแหน่งนั้น จึงขัดขืนต่ออำนาจของโมเสสและอาโรนอย่างเงียบๆ มาได้ระยะหนึ่ง แต่ไม่ได้ต่อต้านอย่างเปิดเผย ในที่สุดเขาคิดแผนการใหญ่โตที่จะโค่นอำนาจของผู้นำฝ่ายการปกครองและฝ่ายศาสนา เขาได้รับแรงสนับสนุนเข้ามาอย่างง่ายดาย เพราะไม่ไกลจากเต็นท์ที่พักของเขาและวงศ์วานโคฮาท ทางทิศใต้ของเต็นท์นัดพบเป็นที่ตั้งค่ายของเผ่ารูเบน ดังนั้นเต็นท์ของดาธานกับอาบีรัม ผู้นำของเผ่ารูเบนจึงอยู่ใกล้กับเต็นท์ของโคราห์ ผู้นำทั้งสองยินดีร่วมมือกับโคราห์ในอุบายพิชิตอำนาจนี้ โดยอ้างว่าเขาเป็นเชื้อสายบุตรหัวปีของยาโคบ จึงควรมีสิทธิ์ในการปกครองบ้านเมือง พวกเขาจึงตกลงกันที่จะแบ่งเกียรติยศปุโรหิตให้แก่โคราห์ {PP 395.2}

## {PP 395.3}

ในขณะนั้นประชาชนรู้สึกเห็นดีเห็นชอบไปกับแผนการของโคราห์ การที่ไม่ได้เข้าไปในแผ่นดินคานาอันสร้างความขมขื่นและผิดหวังให้แก่พวกเขาเป็นอย่างยิ่ง ความระแวงแคลงใจในตัวผู้นำ ความอิจฉา และความเกลียดชังที่เคยมีเป็นทุนอยู่แล้วก็กลับเข้ามาครอบงำจิตใจของประชาชนอีกครา พวกเขาจึงกล่าวติเตียนโมเสสผู้อดทนอดกลั้นต่อพวกเขาอีกครั้งหนึ่ง คนอิสราเอลมักหลงลืมไปว่าพระเจ้าทรงนำพวกเขาอยู่ และลืมไปว่าพระเยซูผู้ทรงเป็นทูตแห่งพันธสัญญาทรงซ่อนพระองค์ในเสาเมฆที่นำหน้าพวกเขาไป และโมเสสคือผู้ที่ได้รับมอบหมายคำสั่งทั้งหมดจากพระองค์ {PP 395.3}

## {PP 396.1}

ประชาชนไม่ยอมรับคำพิพากษาที่พวกเขาทุกคนจะต้องตายในถิ่นทุรกันดาร จึงพร้อมที่จะเชื่อเหตุผลทุกอย่างที่ใช้เป็นข้ออ้างได้ว่าไม่ใช่พระเจ้าแต่เป็นโมเสสต่างหากที่นำพาพวกเขาอยู่ และประกาศคำตัดสินลงโทษนั้น ความพยายามสุดกำลังของผู้ที่พระคำภีร์ยกย่องว่ามีใจถ่อมที่สุดในโลกไม่สามารถยับยั้งความดื้อด้านของคนเหล่านี้ได้ ถึงแม้ว่าพี่น้องของพวกเขาหลายคนต้องตายเมื่อพระเจ้าไม่พอพระทัยในความดื้อรั้นที่ผ่านมา พวกเขาก็ยังไม่นำมาเป็นบทเรียน และในที่สุดก็พ่ายแพ้ต่อการทดลองอีกครั้ง {PP 396.1}

## {PP 396.2}

ชีวิตสมถะของโมเสสสมัยเป็นผู้เลี้ยงแกะมีความสุขสงบกว่าตำแหน่งปัจจุบันที่ต้องรับมือกับประชาชนผู้ถืออารมณ์เป็นใหญ่ แต่ท่านมิอาจปฏิเสธคทาแห่งอำนาจที่พระเจ้าประทานให้แทนไม้เท้าของผู้เลี้ยงแกะ และจะไม่อาจวางคทานั้นลงจนกว่าพระองค์จะทรงอนุญาต {PP 396.2}

## {PP 396.3}

พระเจ้าทรงหยั่งรู้ถึงความลี้ลับในจิตใจของมนุษย์ทุกคน พระองค์ทรงทราบแผนการของโคราห์กับพรรคพวก จึงประทานคำเตือนและคำสั่งสอนแก่ประชาชนของพระองค์ เพื่อจะได้ไม่หลงกลลวงของคนเจ้าเล่ห์เหล่านั้น คนอิสราเอลเคยเห็นพระเจ้าลงโทษมิเรียมเพราะนางอิจฉาและต่อว่าถากถางโมเสส พระองค์ตรัสว่าโมเสสเป็นยิ่งกว่าผู้เผยพระวจนะ “เราพูดกับเขาปากต่อปากอย่างชัดเจน…ไฉนเจ้าไม่กลัวที่จะพูดติโมเสสผู้รับใช้ของเรา” (กันดารวิถี 12:8) ถ้อยคำเหล่านี้ไม่ใช่สำหรับอาโรนกับมิเรียมเท่านั้น แต่สำหรับคนอิสราเอลทุกคนด้วย {PP 396.3}

## {PP 396.4}

โคราห์และผู้ร่วมกบฏนั้นเคยเห็นอำนาจและความยิ่งใหญ่ของพระเจ้าในลักษณะที่คนทั่วไปไม่มีโอกาสได้เห็น พวกเขาอยู่ในคนจำนวนนั้นที่ขึ้นไปบนภูเขากับโมเสสและได้เห็นพระสิริของพระเจ้า แต่หลังจากนั้นก็เปลี่ยนไป พวกเขาคล้อยตามการทดลองทีละเล็กละน้อย จนกระทั่งซาตานครอบงำจิตใจ โคราห์กับพรรคพวกจึงลงมือสร้างความปั่นป่วน โดยทำทีว่าเป็นห่วงประชาชน เริ่มต้นด้วยการกระซิบต่อๆ กันว่าทำไมจึงไม่พอใจผู้นำ ต่อมาจึงคุยกับผู้นำคนอื่นๆ ตอนแรกก็พูดเป็นนัยๆ ก่อน แต่เมื่อคนที่ฟังมีการตอบรับก็ผยองขึ้นทุกทีๆ จนในที่สุดโคราห์กับพวกพ้องหลงเชื่ออย่างสนิทว่าสิ่งที่พวกตนกำลังทำอยู่นั้นก็เพื่อถวายเกียรติแด่พระเจ้า {PP 396.4}

## {PP 397.1}

โคราห์ ดาธาน และอาบีรัมสามารถพาผู้นำที่มีชื่อเสียงในค่ายอีก 250 คนร่วมกบฏด้วย เมื่อผู้มีอิทธิพลสนับสนุนเช่นนี้ โคราห์กับพรรคพวกจึงมั่นใจว่าจะสามารถเปลี่ยนแปลงการปกครองครั้งใหญ่ และจะบริหารได้ดีกว่าโมเสสกับอาโรน {PP 397.1}

## {PP 397.2}

ความอิจฉาก็ทวีขึ้นเป็นความริษยา เมื่อความริษยาสุกงอมก็กลายเป็นการกบฏ พวกเขาเคยถามกันว่าโมเสสมีสิทธิ์อะไรถึงได้รับอำนาจและเกียรติมากมายเช่นนั้น จนในที่สุดพวกเขาเห็นว่าตำแหน่งของโมเสสเป็นที่น่าปรารถนาอย่างยิ่ง ซึ่งใครๆ ในพวกเขาน่าจะทำได้ดีไม่ต่างกับท่าน พวกเขาหลอกตัวเองว่าโมเสสกับอาโรนถือวิสาสะแต่งตั้งตัวเองขึ้นรับตำแหน่งปุโรหิตและอำนาจฝ่ายปกครองเหนือชุมชนของพระเจ้าโดยพลการ เพราะวงศ์วานของโมเสสกับอาโรนไม่มีอะไรดีไปกว่าชาวอิสราเอลคนอื่นๆ ท่านทั้งสองไม่ได้บริสุทธิ์ไปกว่าประชาชนทั่วไป น่าจะวางตัวให้เสมอภาคกับพี่น้อง เพราะทุกคนได้รับการโปรดปรานและการดูแลจากพระเจ้าพอๆ กัน {PP 397.2}

## {PP 397.3}

เมื่อรวบรวมผู้นำได้แล้ว พวกสมรู้ร่วมคิดก็เข้าไปหาประชาชน สำหรับคนที่กำลังทำผิดและสมควรได้รับการตักเตือน ไม่มีอะไรที่เสนาะหูมากเท่ากับการได้รับความเห็นใจ และการยกยอปอปั้น ด้วยวิธีนี้เองโคราห์กับพรรคพวกจึงดึงดูดความสนใจและแรงสนับสนุนจากชุมนุมชน ฝ่ายกบฏประกาศว่าการบ่นของประชาชนไม่ได้เป็นเหตุให้พระพิโรธของพระเจ้าตกอยู่เหนือพวกเขา ในเรื่องนี้ประชาชนไม่มีความผิด เพราะพวกเขาปรารถนาแต่สิทธิส่วนตัวเท่านั้น ส่วนโมเสสก็เป็นเผด็จการ และไม่น่าตำหนิประชาชนว่าเป็นคนบาป ในเมื่อประชาชนทั้งหมดบริสุทธิ์และพระเจ้าสถิตอยู่กับพวกเขา {PP 397.3}

## {PP 397.4}

โคราห์ทบทวนถึงประวัติการเดินทางข้ามถิ่นทุรกันดารให้ประชาชนฟัง บ่อยครั้งเมื่ออยู่ในภาวะคับขัน มีหลายคนเสียชีวิตเพราะการบ่นและการไม่เชื่อฟัง บรรดาผู้ฟังทั้งหลายเห็นว่า ถ้าเพียงแต่โมเสสนำอีกแบบหนึ่งปัญหาเหล่านั้นคงไม่ได้เกิดขึ้น ในที่สุดก็เห็นพ้องกันว่า หายนะทั้งหมดที่เกิดขึ้นเป็นเพราะความผิดพลาดของโมเสสกับอาโรน ถ้าเพียงแต่ให้โคราห์นำ เขาจะพูดแต่เรื่องดีๆ และจะไม่กล่าวโทษความบาปของประชาชน ดังนั้นการเดินทางจะราบรื่นและประสบความสำเร็จ แทนที่จะวกไปวนมาในถิ่นทุรกันดาร ก็จะเดินทางตรงเข้าไปในแผ่นดินแห่งพระสัญญาได้เลย {PP 397.4}

## {PP 398.1}

ประชาชนในภาคส่วนต่างๆ ที่ไม่เคยมีความกลมเกลียวกันมาก่อนก็มาเป็นน้ำหนึ่งใจเดียวกันเพื่อสร้างความไม่พอใจต่อการนำของโมเสสกับอาโรน ยิ่งโคราห์ชนะใจประชาชนเขาก็ยิ่งฮึกเหิมขึ้น จนเชื่อสนิทใจว่าโมเสสยึดอำนาจโดยพละการ และถ้าไม่รีบยับยั้งไว้ สิทธิเสรีภาพของคนอิสราเอลจะสลายไป โคราห์อ้างว่าพระเจ้าทรงเผยเรื่องนี้แก่เขา และประทานอำนาจเพื่อเปลี่ยนแปลงการปกครองก่อนที่จะสายเกินไป แต่มีหลายคนไม่พร้อมที่จะยอมรับถ้อยคำที่โคราห์กล่าวหาโมเสส ภาพความทรงจำที่โมเสสอดทนและเสียสละทิ่มแทงใจพวกเขา ฉะนั้นจึงจำเป็นต้องบอกว่าที่โมเสสสนใจและทำดีต่อคนอิสราเอลก็เพราะความเห็นแก่ตัว โคราห์ย้ำเรื่องเก่าที่มีคนกล่าวหาก่อนหน้านั้นว่า โมเสสนำประชาชนออกมาให้ตายในถิ่นทุรกันดาร เพื่อจะได้ริบเอาทรัพย์สมบัติของพวกเขา {PP 398.1}

## {PP 398.2}

(แต่)ไม่ช้าเมื่อมีกำลังพอให้แตกแยกอย่างเปิดเผย โคราห์ยืนขึ้นนำเหล่ากบฏ และ(ปรักปรำ/กล่าวหา)ต่อหน้าคนทั้งปวงว่าโมเสสกับอาโรนได้ยึดอำนาจโดยพลการ ฝ่ายกบฏเคลื่อนไหวอย่างเงียบๆ ไประยะหนึ่ง แต่พอมีแรงสนับสนุนมากพอก็ลุกฮือออกมา โดยโคราห์ปรากฏตัวเป็นหัวหน้ากลุ่มและประนามโมเสสกับอาโรนอย่างเปิดเผยว่าท่านทั้งสองยึดอำนาจที่ตนกับพรรคพวกสมควรได้รับอย่างเท่าเทียมกัน และยังกล่าวหาอีกว่าโมเสสกับอาโรนเป็นเหตุให้ประชาชนขาดอิสระเสรีภาพ กล่าวว่า “ท่านทำเกินเหตุไป เพราะว่าชุมนุมชนทั้งหมดก็บริสุทธิ์ทุกๆ คน พระเจ้าทรงสถิตอยู่ท่ามกลางพวกเขา เหตุใดท่านจึงผยองขึ้นเหนือที่ประชุมแห่งพระเจ้า” {PP 398.2}

## {PP 398.3}

โมเสสไม่ได้แคลงใจถึงแผนการอันแยบยลนี้เลย พอท่านตระหนักถึงความเลวร้ายของอุบายดังกล่าว ท่านจึงซบหน้าลงถึงดินและทูลอ้อนวอนต่อพระเจ้าอย่างเงียบๆ ท่านรู้สึกโศกเศร้าขณะที่ลุกขึ้น แต่จิตใจสงบและเข้มแข็งขึ้นเพราะพระเจ้าทรงชี้ทางออกให้แล้ว จึงกล่าวว่า “พรุ่งนี้เช้าพระเจ้าจะทรงสำแดงให้เห็นว่า ผู้ใดเป็นของพระองค์และใครเป็นคนที่ทรงเลือก พระองค์จะทรงให้เข้าไปใกล้พระองค์” การทดสอบถูกเลื่อนออกเป็นเช้าของวันถัดไปเพื่อให้โอกาสทุกคนได้ใคร่ครวญไตร่ตรอง ในวันรุ่งขึ้นให้ผู้ที่ปรารถนาที่จะเป็นปุโรหิตนำกระถางไฟเข้ามาเผาเครื่องหอมที่เต็นท์นัดพบต่อหน้าชุมนุมชน กฎบัญญัติเขียนไว้อย่างชัดเจนว่ามีแต่ผู้ที่รับการเจิมให้ดำรงตำแหน่งปุโรหิตเท่านั้นที่สามารถปรนนิบัติในพลับพลาได้ แม้กระทั่งปุโรหิตนาดับและอาบีฮูก็ยังถูกทำลายเพราะบังอาจนำ “ไฟต้องห้าม” มาถวาย เพราะเป็นการขัดต่อพระบัญชาของพระเจ้า ถึงกระนั้นโมเสสท้าผู้ที่กล่าวหาท่านว่าถ้ากล้าแล้วก็ให้ลองเสี่ยงดูและให้พระเจ้าเป็นผู้ตัดสิน {PP 398.3}

## {PP 399.1}

โมเสสหันหน้ามาพูดกับโคราห์และคนเผ่าเลวีด้วยกันว่า “เป็นการเล็กน้อยสำหรับท่านอยู่หรือ ซึ่งพระเจ้าแห่งอิสราเอลได้แยกท่านออกจากชุมนุมชนอิสราเอล เพื่อนำท่านให้มาใกล้พระองค์ เพื่อปฏิบัติงานในพลับพลาของพระเจ้าและยืนอยู่ต่อหน้าชุมนุมชนเพื่อปรนนิบัติเขา และพระองค์ทรงนำท่านเข้าใกล้พระองค์รวมทั้งพี่น้องทั้งสิ้นของท่าน คือบุตรหลานของเลวี ท่านทั้งหลายแสวงหาตำแหน่งปุโรหิตด้วยหรือ เพราะฉะนั้นการที่ท่านและพรรคพวกของท่านได้ประชุมกันก็เป็นการต่อสู้พระเจ้า ส่วนอาโรนเป็นอะไรเล่าที่ท่านได้บ่นว่าเขา” {PP 399.1}

## {PP 399.2}

ดาธานกับอาบีรัมไม่ได้แข็งข้อเท่ากับโคราห์ โมเสสหวังว่าแม้ทั้งสองหลงไปร่วมในการกบฏแต่อาจไม่ได้ถึงขั้นเสียคน จึงเรียกให้ทั้งสองเข้ามาเพื่อฟังข้อกล่าวหาจากปากของพวกเขา แต่ดาธานกับอาบีรัมไม่ยอมมา ทั้งแสดงความดื้อรั้นไม่ยอมรับว่าโมเสสเป็นผู้นำ พวกเขาตอบด้วยเสียงดังให้ชุมนุมชนได้ยินว่า “เป็นการเล็กน้อยอยู่หรือที่ท่านนำพวกเราจากแผ่นดินที่มีน้ำนมและน้ำผึ้งไหลบริบูรณ์ เพื่อจะฆ่าเราเสียในถิ่นทุรกันดาร และท่านจะได้ตั้งตัวเป็นเจ้านายเหนือพวกเราด้วย ยิ่งกว่านั้นอีก ท่านมิได้นำพวกเราเข้าไปยังแผ่นดินที่มีน้ำนมและน้ำผึ้งไหลบริบูรณ์ มิได้ให้พวกเรารับที่นาหรือสวนองุ่นเป็นมรกดกท่านจะควักตาคนเหล่านี้ออกเสียหรือ เราไม่ขึ้นไป” {PP 399.2}

## {PP 399.3}

ดาธานและอาบีรัมเรียกประเทศอียิปต์ซึ่งเป็นดินแดนแห่งการเป็นทาสนั้นว่า เป็นดินแดนที่มีน้ำนมและน้ำผึ้งไหลบริบูรณ์ ซึ่งเป็นสำนวนเดียวกันที่พระเจ้าทรงใช้บรรยายถึงแผ่นดินแห่งพระสัญญา เขากล่าวหาโมเสสว่าแสวงอำนาจให้กับตัวเองโดยแสร้งทำเหมือนกับว่าพระเจ้าทรงนำตน เขาประกาศว่าจะไม่เป็นเหมือนคนตาบอดให้ท่านจูงไปไหนอีกแล้ว เดี๋ยวก็ไปทางแผ่นดินคานาอัน เดี๋ยวก็เข้าถิ่นทุรกันดารตามอำเภอใจของโมเสส ด้วยเหตุนี้โมเสสที่เป็นเสมือนพ่อที่คอยดูแลลูกๆ และเหมือนผู้เลี้ยงแกะที่แสนอดทนอดกลั้น ถูกมองว่าเป็นเผด็จการที่ใจอำมหิต พวกเขาโยนความผิดให้โมเสสที่ตนไม่ได้รับอนุญาตให้เข้าแผ่นดินคานาอัน ซึ่งความจริงแล้วเป็นเพราะความผิดบาปของพวกเขาเองต่างหากที่ไม่สามารถเข้าไปได้ {PP 399.3}

## {PP 399.4}

โมเสสเห็นได้ชัดว่าประชาชนเข้าข้างกลุ่มกบฏ แต่ท่านไม่ได้พยายามแก้ต่างแต่อย่างใด ท่านวิงวอนพระเจ้าต่อหน้าชุมนุมชนทั้งปวง ขอให้พระองค์ทรงวินิจฉัย และทรงเป็นพยานถึงเจตตาที่บริสุทธิ์และการประพฤติอันเที่ยงธรรมของท่าน {PP 399.4}

## {PP 400.1}

ในวันรุ่งขึ้น โคราห์พาผู้นำ 250 คนเข้าเผชิญหน้ากับโมเสสและอาโรน ต่างคนต่างถือกระถางไฟของตน พวกเขาถูกนำไปที่ลานเต็นท์นัดพบ ส่วนประชาชนก็รอฟังผลอยู่ข้างนอก โมเสสไม่ได้เรียกพวกเขามาดูการพ่ายแพ้ของโคราห์และพรรคพวก แต่นักกบฏเหล่านั้นต่างหากที่ตาบอด หลงเชื่อว่าฝ่ายตนจะชนะจึงเรียกประชาชนมาดู คนส่วนใหญ่เข้าข้างผู้นำฝ่ายกบฏอย่างเปิดเผย ด้วยโคราห์หวังเป็นอย่างยิ่งว่าจะชนะอาโรนได้ {PP 400.1}

## {PP 400.2}

ขณะที่กำลังชุมนุมกันอยู่ต่อหน้าพระพักตร์พระเจ้าอยู่นั้น “พระสิริของพระเจ้าก็ปรากฏต่อประชาชน” พระเจ้าตรัสเตือนโมเสสและอาโรนว่า “จงแยกตัวออกเสียจากชุมนุมชนนี้ เพื่อเราจะผลาญเขาเสียในพริบตาเดียว” แต่ท่านทั้งสองกลับซบหน้าลงถึงดินทูลว่า “ข้าแต่พระเจ้าผู้ทรงเป็นพระเจ้าแห่งจิตวิญญาณของมนุษย์ทั้งสิ้น เมื่อคนเดียวกระทำผิด พระองค์จะพระพิโรธแก่ชุมนุมชนทั้งหมดหรือ” {PP 400.2}

## {PP 400.3}

โคราห์ถอยไปจากชุมนุมชนเพื่อไปรวมตัวกับดาธานและอาบีรัม ในขณะที่โมเสสพร้อมด้วยผู้อาวุโส 70 คนเดินไปหาเพื่อตักเตือนเป็นครั้งสุดท้าย เพราะเขาทั้งสองไม่ยอมมารายงานตัว ฝ่ายชุมนุมชนก็ตามไปติดๆ ก่อนที่จะว่ากล่าวนักกบฏ พระเจ้าทรงสั่งให้โมเสสกำชับประชาชนว่า “ท่านทั้งหลายออกไปเสียให้ห่างจากเต็นท์ของคนชั่วเหล่านี้ อย่าแตะต้องอะไรของเขาเลย เกลือกว่าท่านทั้งหลายจะต้องถูกกวาดไปกับบรรดาการบาปของเขาด้วย” ประชาชนก็ทำตาม เพราะทุกคนสังหรว่ากำลังจะมีสิ่งร้ายเกิดขึ้น เหล่าผู้นำฝ่ายกบฏเห็นว่าคนทั้งหลายที่เคยถูกล่อให้ติดตามได้ละทิ้งพวกเขาไปหมดแล้ว ถึงกระนั้นก็ไม่สะทกสะท้าน แต่พากกันยืนอยู่หน้าเต็นท์ของตนพร้อมด้วยครอบครัวราวกับจะท้าทายคำตักเตือนของพระเจ้า {PP 400.3}

## {PP 400.4}

แล้วโมเสสกล่าวคำต่อไปนี้ต่อหน้าชุมนุมชนในพระนามของพระเจ้าแห่งอิสราเอลว่า “ดังนี้แหละท่านทั้งหลายจะได้ทราบว่า พระเจ้าใช้ให้ข้ามากระทำการทั้งสิ้นนี้ ข้ามิได้ทำตามอำเภอใจข้าเอง ถ้าคนเหล่านี้ตายอย่างคนธรรมดาทั้งปวง หรือเคราะห์ร้ายอย่างคนธรรมาดามาเยี่ยมเยียนเขา ก็หมายความว่าพระเจ้ามิได้ใช้ข้ามา แต่ถ้าพระเจ้าบันดาลอะไรใหม่เกิดขึ้น และแผ่นธรณีอ้าปากกลืนคนเหล่านี้เข้าไป พร้อมกับข้าวของของเขาทั้งหมด ท่านทั้งหลายจงทราบเถิดว่า คนเหล่านี้ได้สบประมาทพระเจ้า” {PP 400.4}

## {PP 400.5}

ชาวอิสราเอลทั้งปวงเพ่งดูโมเสสด้วยอาการสั่นเทาต่อเหตุการณ์ที่กำลังจะเกิดขึ้น ทันทีที่โมเสสพูดจบ แผ่นดินก็แยกออก แล้วสูบนักกบฏเหล่านั้นลงไปทั้งเป็น พร้อมกับสิ่งของทั้งสิ้นของเขา “และเขาทั้งหลายก็พินาศเสียจากท่ามกลางที่ประชุม” ส่วนประชาชนก็วิ่งหนีเอาชีวิตรอดเพราะรู้ดีแก่ใจว่าตนมีส่วนร่วมในบาปของนักกบฏเหล่านั้น {PP 400.5}

## {PP 401.1}

ภัยต่างๆ อันเป็นการลงโทษยังไม่สิ้นสุดเพียงเท่านั้น แต่ยังมีไฟพุ่งออกมาจากเสาเมฆเผาผลาญผู้นำ 250 คนที่เอาเครื่องหอมไปถวาย คนกลุ่มนี้ไม่ใช่แกนนำในการกบฏจึงไม่พินาศพร้อมกับคนกลุ่มแรก พระเจ้าทรงให้โอกาสพวกเขาได้เห็นว่าจุดจบของตนจะเป็นอย่างไรถ้าไม่กลับใจ แต่เพราะใจของผู้นำเหล่านี้เห็นพ้องกับแกนนำการกบฏจึงต้องพินาศเหมือนกัน {PP 401.1}

## {PP 401.2}

ที่จริงโคราห์กับพรรคพวกไม่ต้องประสบกับความพินาศเลย พระเจ้าคงจะไม่ได้ลงโทษถ้าเพียงแต่พวกเขากลับใจในขณะที่โมเสสสั่งประชาชนให้ถอยไป แต่เพราะการแข็งข้อขัดขืนจึงเป็นเหตุให้พวกเขาต้องตาย จริงอยู่ที่ประชาชนทั้งปวงมีส่วนผิด เพราะทุกคนเห็นด้วยกับการกบฏไม่มากก็น้อย แต่พระเจ้าทรงเมตตาและทรงพิพากษาแกนนำกับผู้ติดตามด้วยวิธีที่ต่างกัน พระองค์ทรงให้ประชาชนที่ยอมให้ตัวเองถูกหลอกมีโอกาสกลับใจ มีหลักฐานพิสูจน์อย่างล้นเหลือเพื่อยืนยันว่าโมเสสถูกและพวกเขาผิดอย่างไร หลังจากที่พระเจ้าทรงแสดงอิทธิฤทธิ์แล้ว ข้อกังขาต่างๆ ก็สิ้นสุดลง {PP 401.2}

## {PP 401.3}

พระเยซูผู้ทรงเป็นทูตแห่งพันธสัญญานั้น ทรงนำหน้าชาวฮีบรูไป ทรงคอยช่วยเหลือพวกเขาไม่ให้ถูกทำลาย และยังพร้อมที่จะให้อภัยอยู่ การพิพากษาลงโทษจากพระเจ้าอยู่ตรงหน้าประชาชนซึ่งเชื้อเชิญให้กลับใจ พระองค์ทรงยับยั้งการกบฏด้วยการอัศจรรย์ที่ไม่มีใครปฏิเสธได้ บัดนี้ถ้าพวกเขาตอบสนองต่อการอัศจรรย์ดังกล่าว ก็จะไม่ต้องตาย แต่ขณะที่พวกเขาหนีเพราะกลัวจะถูกทำลาย เชื้อแห่งการกบฏยังฝังอยู่ในใจ คืนนั้นพวกเขากลับไปยังเต็นท์ด้วยอาการหวาดผวาแต่ก็ไม่ได้กลับใจแต่อย่างใด {PP 401.3}

## {PP 401.4}

ประชาชนหลงเชื่ออย่างสนิทใจว่าพวกตนเป็นคนดีมากเพราะหลงคำยกยอของโคราห์กับพรรคพวก และยังเข้าใจผิดว่าโมเสสได้ทำร้ายพวกเขาจนได้รับความเสียหาย ถ้าประชาชนยอมรับว่าฝ่ายโคราห์ผิดและฝ่ายโมเสสถูกแล้ว ก็จะต้องยอมรับว่าคำตัดสินที่กำหนดให้พวกตนต้องตายในถิ่นทุรกันดารนั้นมาจากพระเจ้า และเพราะไม่ยอมรับเรื่องนี้ ประชาชนจึงพยายามเชื่อว่าโมเสสหลอกลวงพวกตน ประชาชนได้เฝ้าหวังว่าจะมีการจัดระเบียบใหม่ ซึ่งจะมีการยกยอกันแทนการตักเตือน และจะมีความสะดวกสบายแทนความตึงเครียด ฝ่ายโคราห์และพรรคพวกที่พินาศล้วนแต่เคยยกยอปอปั้นประชาชนและทำทีเป็นรักและห่วงใย จนประชาชนลงความเห็นกันว่าคนเหล่านั้นต้องเป็นคนดีอย่างแน่นอน และโมเสสต่างหากที่เป็นเหตุให้พวกเขาถึงวิบัติโดยทางใดทางหนึ่ง {PP 401.4}

## {PP 402.1}

คงไม่มีการหมิ่นประมาทพระเจ้าที่หนักไปกว่าการที่มนุษย์ดูถูกและปฏิเสธคนที่พระเจ้าทรงใช้เพื่อความรอดของตน ประชาชนอิสราเอลไม่เพียงแต่ทำเช่นนั้น แต่ยังเจตนาที่จะฆ่าโมเสสกับอาโรนด้วย พวกเขาไม่ตระหนักเลยว่า จำเป็นต้องแสวงหาการให้อภัยจากพระเจ้าสำหรับความผิดบาปอันร้ายแรงของตน ค่ำคืนนั้นที่เสมือนการภาคทันฑ์ไม่มีการกลับใจหรือสารภาพความผิดบาปแต่อย่างใด หากแต่มีการใช้เวลาคิดหาทางเลี่ยงหลักฐานที่บ่งชี้ว่าพวกเขาเป็นคนบาปมหันต์ พวกเขายังเคียดแค้นต่อคนที่พระเจ้าทรงแต่งตั้ง จึงเตรียมพร้อมเพื่อขัดขืนต่ออำนาจของโมเสสกับอาโรน ซาตานคอยปั่นความคิดเพื่อให้พวกเขาเห็นผิดเป็นชอบ และบังตาเพื่อจะจูงพวกเขาไปสู่ความพินา {PP 402.1}

## {PP 402.2}

ชาวอิสราเอลทั้งปวงตากฉานซ่านเซ็นเมื่อได้ยินเสียงร้องของคนบาปเหล่านั้นที่ถูกธรณีสูบ ด้วยเขากล่าวว่า “เกลือกว่าธรณีจะกลืนเราเสีย” แต่ “พอรุ่งขึ้นชุมนุมชนอิสราเอลก็บ่นว่าโมเสสกับอาโรนว่า ท่านได้ประหารชีวิตคนของพระเจ้าเสีย” และกำลังจะลงมือทำร้ายผู้นำของเขาที่ซื่อสัตย์และเสียสละอยู่ทีเดียว {PP 402.2}

## {PP 402.3}

แล้วพระสิริของพระเจ้าปรากฏในเมฆเหนือเต็นท์นัดพบ มีพระสุรเสียงตรัสแก่โมเสสและอาโรนจากเมฆนั้นว่า “จงออกไปเสียจากท่ามกลางประชุมชนนี้ เพื่อเราจะผลาญเขาทั้งหลายเสียในพริบตาเดียว” {PP 402.3}

## {PP 402.4}

โมเสสไม่ได้ทำบาปจึงไม่กลัว และไม่ได้รีบถอยไปจากชุมนุมชนและปล่อยพวกเขาให้พินาศ แต่ยังคงลังเลอยู่ ท่ามกลางวิกฤติการณ์ที่น่าสะพรึงกลัวท่านแสดงถึงความห่วงใยที่ผู้เลี้ยงแกะที่แท้จริงควรมีต่อฝูงแกะที่ตนรับผิดชอบดูแล ท่านวิงวอนขออย่าให้พระพิโรธของพระองค์ทำลายประชากรที่ทรงเลือกสรร แล้วคำวิงวอนนั้นช่วยยับยั้งพระหัตถ์ของพระเจ้าที่พร้อมจะตอบแทนคนอธรรม เพื่อพระองค์จะไม่ทำลายคนอิสราเอลผู้ดื้อรั้นและขัดขืนเสียทั้งหมด {PP 402.4}

## {PP 402.5}

ถึงกระนั้นทูตมรณะได้ถูกส่งออกไปตามพระพิโรธของพระเจ้า และประชาชนพากันล้มตายด้วยภัยพิบัติ โมเสสจึงสั่งให้พี่ชายรีบเอากระถางไฟและไปยืนอยู่ท่ามกลางประชาชนเพื่อ “ลบมลทินบาปของชุมนุมชน” แล้ว “ท่านยืนอยู่ระหว่างคนตายกับคนเป็น<!--กันดารวิถี 16:46, 48 THSV--> ขณะที่ควันเครื่องหอมลอยขึ้นนั้น คำอธิษฐานของโมเสสจากเต็นท์นัดพบได้ขึ้นไปถึงพระเจ้า ภัยพิบัติจึงถูกระงับไว้ แต่ศพของคนอิสราเอล 14,000 ศพเป็นสิ่งยืนยันถึงความผิดของการบ่นและการกบฏ {PP 402.5}

## {PP 403.1}

นอกจากนั้นมีหลักฐานเพิ่มเติมว่าตำแหน่งปุโรหิตถูกกำหนดให้ตระกูลอาโรน พระเจ้าตรัสสั่งให้แต่ละเผ่าเตรียมไม้เท้ามา และเขียนชื่อเผ่าไว้ที่ไม้เท้านั้น ส่วนไม้เท้าของเผ่าเลวีให้เขียนชื่อของอาโรน ไม้เท้าเหล่านั้นถูกนำไปวางไว้ในเต็นท์นัดพบ “ตรงหน้าหีบแห่งสักขีพยาน”<!--Numbers 17:3 THSV check versions--> หากไม้เท้าอันไหนงอกแสดงว่าพระเจ้าทรงเลือกเผ่านั้นเพื่อทำหน้าที่ปุโรหิต ในวันรุ่งขึ้น “ไม้เท้าของอาโรนสำหรับพงศ์พันธุ์เลวีนั้นงอกขึ้น ทั้งมีดอกตูมและดอกบาน และเกิดผลอัลมันด์สุกบ้าง”<!--Numbers 17:8 THSV--> ไม้เท้าอาโรนถูกนำไปให้ประชาชนดู ต่อมาก็วางไว้ในพลับพลาเพื่อเป็นหลักฐานให้แก่ชนรุ่นหลัง การอัศจรรย์ครั้งนี้ตอบโจทย์เรื่องตำแหน่งปุโรหิตได้อย่างสมบูรณ์ {PP 403.1}

## {PP 403.2}

บัดนี้พิสูจน์แล้วว่าโมเสสกับอาโรนพูดตามที่ได้รับมอบหมายจากพระเจ้า ประชาชนจึงจำเป็นยอมรับความจริงอันไม่พึงปรารถนาว่าพวกตนจะต้องตายในถิ่นทุรกันดาร พวกเขาจึงร้องขึ้นว่า “ดูซิ เราพินาศแล้ว เราถึงที่ตายแล้ว เราตายกันหมดแล้ว” พวกเขายอมรับว่าได้กระทำบาปที่ขัดขืนต่อผู้นำ ส่วนโคราห์กับพรรคพวกก็ถูกพระเจ้าลงโทษอย่างยุติธรรมแล้ว {PP 403.2}

## {PP 403.3}

การกบฏของโคราห์ได้แสดงถึงเจตนารมณ์เดียวกันที่นำไปสู่การกบฏของซาตานในสวรรค์แม้ว่าจะอยู่ในวงที่แคบกว่าก็ตาม ความหยิ่งยโสและความทะเยอทะยานผลักดันให้ลูซีเฟอร์บ่นตำหนิการปกครองของพระเจ้า และหาทางโค่นระเบียบที่พระองค์วางไว้ในสวรรค์ ตั้งแต่ซาตานตกอยู่ในสภาพที่อัปยศอดสู มันมุ่งหมายให้มนุษย์ซึมซับเอาเจตนารมณ์เดียวกันของมันคือ ความอิจฉาริษยา ความขุ่นเคือง และความทะเยอทะยานในชื่อเสียงและตำแหน่ง ด้วยเหตุนี้เองมันจึงปลุกปั่นโคราห์ ดาธานและอาบีรัมให้ปรารถนาที่จะเป็นที่ยกย่องของคนอื่น มันยุยงให้พวกเขาเกิดความอิจฉาริษยา ให้มีความระแวงแคลงใจ และก่อกบฏ มันหลอกพวกเขาให้ปฏิเสธการทรงนำของพระเจ้าด้วยการไม่ยอมรับคนที่พระองค์ทรงแต่งตั้งขึ้น พวกเขาหลงไปไกลมากจนเชื่อว่าตนชอบธรรมในขณะที่หมิ่นประมาทพระเจ้าด้วยการบ่นต่อว่าโมเสสกับอาโรน และเห็นผิดเป็นขอบว่าผู้ที่ชี้ความผิดบาปของตนอย่างสัตย์ซื่อนั้นเป็นฝ่ายของซาตาน {PP 403.3}

## {PP 403.4}

ความชั่วแบบเดียวกันที่อยู่เบื้องหลังความพินาศของโคราห์ยังมีให้เห็นในทุกวันนี้ไม่ใช่หรือ เมื่อมีใครเพาะบ่มนิสัยที่เย่อหยิ่งและมักใหญ่ใฝ่สูงซึ่งพบเห็นอยู่ทั่วไปก็เป็นการเปิดประตูสู่ความอิจฉาริษยา การแก่งแย่งชิงดีกัน และจิตวิญญาณที่ห่างเหินจากพระเจ้า จนกระทั่งบุคคลนั้นถูกนำไปอยู่ฝ่ายของซาตานโดยไม่รู้ตัว มีคนจำนวนมากแม้แต่ในท่ามกลางคนที่ได้ชื่อว่าเป็นคริสเตียนที่ทำตัวเหมือนโคราห์กับพรรคพวก คนเหล่านี้คิดวางแผนและทำงานอย่างกระตือรือร้นเพื่อเป็นที่ยกย่อง และให้คนอื่นเข้าข้างเขา จนมีความพร้อมที่จะบิดเบือนความจริง ใสร้ายป้ายสีผู้รับใช้ของพระเจ้า กระทั่งกล่าวหาผู้รับใช้เหล่านั้นว่ามีจิตใจที่ต่ำช้าและทำงานอย่างเห็นแก่ตัวซึ่งแท้จริงแล้วสะท้อนถึงตัวเขาเอง ถึงแม้ว่ามีหลักฐานมากมายที่พิสูจน์ว่าคำพูดเหล่านั้นไม่เป็นความจริง แต่พวกเขายังยืนกรานอยู่จนในที่สุดก็เชื่อในสิ่งที่ตนพูดเสียเอง ขณะที่พยายามให้คนทั้งหลายขาดความมั่นใจในผู้ที่พระเจ้าทรงแต่งตั้ง พวกเขาเชื่อสนิทว่ากำลังทำสิ่งที่ดี คือกำลังรับใช้พระเจ้านั้นเอง {PP 403.4}

## {PP 404.1}

ชาวฮีบรูไม่ยอมปฏิบัติตามกฎเกณฑ์และข้อบังคับของพระเจ้า พวกเขารู้สึกกระสับกระส่ายที่ถูกตีกรอบ และไม่ยอมรับการตักเตือน นี่คือเหตุผลเบื้องหลังของการบ่นต่อว่าโมเสส ถ้าผู้นำเพียงแต่ปล่อยให้พวกเขาทำตามอำเภอใจ ก็คงจะมีเสียงบ่นต่อว่าโมเสสน้อยลง ตลอดประวัติศาสตร์คริสตจักรผู้รับใช้ของพระเจ้าต้องเผชิญกับเจตนารมณ์เดียวกันนี้ {PP 404.1}

## {PP 404.2}

ซาตานจะเข้าถึงจิตใจของคนได้เมื่อเขาปล่อยใจทำบาป และเป็นเหตุให้เขายิ่งถลำลึกลงไปในความชั่ว การปฏิเสธความสว่างทำให้จิตใจมืดมนและแข็งกระด้าง การทำบาปครั้งต่อไปจึงง่ายขึ้นตามลำดับ และเป็นการง่ายที่จะปฏิเสธความจริงที่ชัดเจนกว่าที่ได้รับครั้งแรกนั้น จนกระทั่งนิสัยทำผิดกลายเป็นสันดาน และความบาปก็กลายเป็นเรื่องธรรมดาในสายตาของเขา คนที่ประกาศพระวจนะของพระเจ้าอย่างซื่อสัตย์ย่อมกล่าวโทษความบาป จึงมักจะเป็นที่เกลียดชังของคนเช่นนั้น ในเมื่อพวกเขาไม่ยอมเสียสละและทนตอความเจ็บปวดในการแก้ไขตัวเอง พวกเขาไม่ต่างกับโคราห์ที่หาว่าประชาชนไม่มีความผิด แต่เป็นคนที่ตำหนิต่างหากที่ก่อให้เกิดปัญหา คนที่อิจฉาและคนที่ไม่พอใจมักจะหลอกตัวเองให้สบายใจเช่นนี้ แล้วก็ร่วมกันหว่านความแตกแยกขึ้นในคริสตจักรและบั่นทอนกำลังของผู้ที่พยายามก่อคริสตจักรขึ้น {PP 404.2}

## {PP 404.3}

เมื่อคนที่พระเจ้าทรงเรียกให้เป็นผู้นำพระราชกิจของพระองค์ทำงานก้าวหน้า เขามักจะถูกคนอื่นระแวง จะมีคนขี้อิจฉาและคนชอบจับผิดคอยใส่ร้ายทุกครั้งไป สมัยลูเธอร์ สมัยพี่น้องเวสเลย์ และสมัยนักปฏิรูปศาสนาคนอื่นๆ ก็เช่นกัน และทุกวันนี้ก็ไม่ต่างกัน {PP 404.3}

## {PP 404.4}

โคราห์คงไม่ลงมือทำเรื่องดังกล่าวถ้าหากเขามั่นใจว่า คำสั่งและคำตักเตือนที่โมเสสกล่าวต่อชนชาติอิสราเอลนั้นมาจากพระเจ้า แต่เขาก็สามารถรู้ได้ พระเจ้าประทานหลักฐานเกินพอให้เขาได้เห็นแล้วว่าพระองค์ทรงนำคนอิสราเอล แต่โคราห์กับพวกพ้องได้ปฏิเสธแสงสว่างแห่งความจริงจนกระทั่งตาบอด และอิทธิฤทธิ์ที่พระเจ้าทรงกระทำเพื่อพิสูจน์ความจริงก็ไม่อาจเปลี่ยนใจพวกเขาได้ โคราห์กับพรรคพวกสรุปว่ามนุษย์หรือว่าซาตานอยู่เบื้องหลังการอัศจรรย์เหล่านั้น ประชาชนก็เช่นกัน วันรุ่งขึ้นหลังจากกลุ่มของโคราห์ถูกทำลายไปแล้ว ประชาชนมาพบโมเสสกับอาโรน และ ฟ้องร้องว่า “ท่านได้ประหารชีวิตคนของพระเจ้าเสีย” ทั้งที่มีหลักฐานชัดเจนว่าพระเจ้าไม่พอพระทัยการกระทำของตน เพราะทรงทำลายผู้ที่หลอกลวงพวกเขา แต่ประชานกลับว่าซาตานต่างหากและไม่ใช่พระเจ้าที่อยู่เบื้องหลังการทำลายกลุ่มของโคราห์ และโมเสสกับอาโรนเป็นเหตุให้คนชอบธรรมต้องตาย ด้วยเหตุนี้เองพวกเขาจึงถูกกำหนดให้พินาศ ประชาชนได้ทำบาปต่อพระวิญญาณบริสุทธิ์ คือมีจิตใจที่แข็งกระด้างเกินไปจนไม่สามารถตอบสะหนองต่อพระคุณของพระองค์ พระเยซูตรัสว่า “ผู้ใดจะกล่าวร้ายบุตรมนุษย์ จะโปรดยกให้ผู้นั้นได้ แต่ผู้ใดจะกล่าวร้ายพระวิญญาณบริสุทธิ์ จะทรงโปรดยกให้ผู้นั้นไม่ได้ ทั้งยุคนี้หรือยุคหน้า” (มัทธิว 12: 32) พระเยซูตรัสถ้อยคำเหล่านี้เมื่อมีคนชั่วหาว่าการอัศจรรย์ที่พระองค์ทรงกระทำด้วยฤทธิ์อำนาจของพระเจ้านั้นมาจากซาตาน พระเจ้าทรงสื่อสารกับมนุษย์ผ่านพระวิญญาณบริสุทธิ์ และผู้ที่หาว่าพระวิญญาณบริสุทธิ์เป็นซาตาน ได้ทำลายช่องทางเดียวที่สวรรค์ติดต่อกับใจมนุษย์ {PP 404.4}

## {PP 405.1}

พระเจ้าทรงทำงานโดยให้พระวิญญานบริสุทธิ์ตักเตือนคนบาปให้สำนึกถึงความบาปของตน แต่ถ้าใครปฏิเสธการ สกิดใจของพระวิญญาณนั้นก็ไม่มีอะไรอีกที่พระเจ้าจะทำเพื่อช่วยเขาได้ คนบาปได้ตัดตัวเองออกจากพระเจ้าและในความบาปนั้นไม่มีอะไรที่จะเยียวยาตัวมันเองได้ พระเจ้าไม่มีกำลังสำรองเพื่อช่วยให้คนบาปสำนึกผิด พระองค์จึงตรัสสั่งว่า “ปล่อยเขาแต่ลำพัง” (โฮเชยา 4: 17) “เครื่องบูชาลบบาปนั้นก็จะไม่มีเหลืออยู่เลยแต่จะมีความหวาดกลัวในการรอคอยการพิพากษาโทษ และไฟอันร้ายแรงซึ่งจะเผาผลาญบรรดาคนที่เป็นปฏิปักษ์กับพระเจ้า” (ฮีบรู 10:26–27) {PP 405.1}