---
book:
  title:
    th: บรรพชนกับผู้เผยพระวจนะ เล่ม 3
    en: Patriarchs and Prophets
chapter:
  number: 40
  title:
    th: บาลาอัม
    en: Balaam
  url: https://legacy.egwwritings.org/?ref=en_PP.438&para=84.2012
  basedon: กันดารวิถี 22–24
author:
  en: Ellen White
  th: เอเลน ไวท์
translator:
  en: Brian Wilson
  th: บุญต้น วิลสัน
---

## {PP 438.1}

คนอิสราเอลกลับจากการพิชิตเมืองบาชานและมาตั้งค่ายเหนือตำแหน่งที่แม่น้ำจอร์แดนไหลลงบรรจบทะเลตายเล็กน้อย ฝั่งตรงข้ามที่ราบเยรีโค เพื่อเตรียมพร้อมบุกยึดแผ่นดินคานาอันทันที ที่ตั้งค่ายนั้นอยู่ติดกับพรมแดนโมอับ ส่วนชาวโมอับหวาดกลัวว่าคนอิสราเอลจะมารุกราน {PP 438.1}

## {PP 438.2}

ชาวโมอับไม่ได้ถูกคนอิสราเอลรังควานแต่อย่างใด แต่พวกเขาสังเกตเหตุการณ์ทั้งหมดที่เกิดกับชนชาติโดยรอบ แล้วกลัวเป็นลางร้าย ชาวอาโมไรต์เคยชนะชาวโมอับและยึดพื้นที่ส่วนหนึ่งไว้ได้ แต่กลับต้องพ่ายแพ้ให้แก่ชาวฮีบรู ดังนั้นพื้นที่ที่เคยยึดมาได้จึงตกอยู่ในมือของคนอิสราเอล ในคราวนั้นกองทัพใหญ่แห่งเมืองบาชานต้องยอมจำนนต่อฤทธานุภาพอันล้ำลึกในเสาเมฆ จนชาวฮีบรูเข้ายึดครองบรรดาเมืองป้อมที่แข็งแกร่งได้สำเร็จ คนโมอับไม่กล้าเสี่ยงโจมตีโดยตรง การใช้กำลังจะไม่ได้ผลแน่นอนเพราะมีอำนาจเหนือธรรมชาติคอยช่วยเหลือคนอิสราเอล แต่พวกเขาตั้งใจพึ่งอำนาจทางไสยศาสตร์เพื่อต่อต้านพระราชกิจของพระเจ้าเหมือนที่ฟาโรห์เคยทำก่อนหน้านั้น โดยหาทางสาปแช่งคนอิสราเอลให้ได้ {PP 438.2}

## {PP 438.3}

ชาวโมอับมีความผูกพันกับชาวมีเดียนอย่างใกล้ชิดทั้งด้านเชื้อชาติและศาสนา บาลาคกษัตริย์โมอับสร้างกระแสให้ชาวมีเดียนกลัวและร่วมในอุบายต่อต้านอิสราเอลโดยหารือกับพวกเขาว่า “ฝูงชนนี้จะมากลืนกินทุกอย่างเหมือนวัวกินหญ้า” (กันดารวิถี 22:4 TNCV) บาลาอัมเป็นชาวเมโสโปเตเมีย ที่มีกิตติศัพท์เลื่องลือถึงดินแดนโมอับในด้านอำนาจเหนือธรรมชาติ พวกเขาจึงตัดสินใจส่ง “เหล่าผู้อาวุโสของโมอับและมีเดียน” (กันดารวิถี 22:7 TNCV) เป็นผู้สื่อสารไปขอให้บาลาอัมมาช่วยทำเวทมนตร์อาถรรพ์ใส่คนอิสราเอล {PP 438.3}

## {PP 439.1}

คณะทูตเริ่มออกเดินทางในทันที โดยต้องข้ามเทือกเขาและทะเลทรายเป็นระยะทางยาวไกลกว่าจะถึงเมโสโปเตเมีย เมื่อพบบาลาอัม พวกเขาแจ้งถ้อยคำของกษัตริย์โมอับให้เขาฟังว่า “ชนชาติหนึ่งออกมาจากอียิปต์ แห่กันมามืดฟ้ามัวดินและมาประชิดแดนข้าพเจ้าแล้ว โปรดมาแช่งคนเหล่านี้ให้เราด้วย เพราะพวกเขาแข็งแกร่งเกินกำลังของเรา เผื่อว่าเราจะได้ขับไล่พวกเขาออกจากดินแดน เพราะเราทราบมาว่าทุกคนที่ท่านอวยพรก็ได้รับพร ส่วนคนที่ท่านสาปแช่งก็ต้องคำสาป” (กันดารวิถี 22:5–6 TNCV) {PP 439.1}

## {PP 439.2}

บาลาอัมเคยเป็นคนดีและเคยเป็นผู้เผยพระวจนะของพระเจ้า แต่เขาได้หลงจากความเชื่อไปเพราะจิตใจที่ละโมบโลภมาก ถึงอย่างนั้นเขายังอ้างว่าตัวเองเป็นผู้รับใช้ของพระเจ้าสูงสุด บาลาอัมรับรู้ถึงพระราชกิจของพระเจ้าที่ทรงช่วยเหลือคนอิสราเอล เมื่อผู้สื่อสารได้เล่าถึงจุดประสงค์ที่มาหา เขารู้อยู่เต็มอกว่าเขามีหน้าที่ปฏิเสธค่าอาถรรพ์ของบาลาคและส่งผู้สื่อสารกลับไป แต่เขาขอเสี่ยงที่จะลังเลกับการทดลอง จึงเร่งเร้าให้ผู้สื่อสารเหล่านั้นค้างคืนที่นั่นก่อน โดยอ้างว่าเขาให้คำตอบที่แน่ชัดไม่ได้จนกว่าจะทูลขอคำแนะนำจากพระผู้เป็นเจ้า บาลาอัมรู้ว่าคำสาปแช่งของเขาจะไม่สามารถทำอันตรายคนอิสราเอลได้ พระเจ้าอยู่ฝ่ายพวกเขา ไม่มีอำนาจของมนุษย์หรือมารร้ายเอาชนะได้ตราบใดที่พวกเขายังซื่อสัตย์ต่อพระองค์ แต่บาลาอัมรู้สึกทะนงตัวเมื่อระลึกถึงคำยกยอของคณะทูตที่ว่า “ทุกคนที่ท่านอวยพรก็ได้รับพร ส่วนคนที่ท่านสาปแช่งก็ต้องคำสาป” ของกำนัลราคาแพงที่จะได้รับเป็นสินบนและศักดิ์ศรีในอนาคตกระตุ้นความละโมบในใจ เขาจึงตอบรับสินบนอย่างละโมบโลภมาก และพยายามหาทางทำตามความปรารถนาของบาลาคขณะที่อ้างว่าตัวเองปฏิบัติตามน้ำพระทัยของพระเจ้าอย่างเคร่งครัด {PP 439.2}

## {PP 439.3}

พระเจ้ามาหาบาลาอัมในตอนกลางคืนและตรัสว่า<!--All versions say God did this. EGW is probably using Angel of the Covenant, referring to Christ.--> “เจ้าอย่าไปกับเขาทั้งหลาย เจ้าอย่าสาปแช่งชนชาตินั้น เพราะเขาทั้งหลายเป็นคนที่ได้รับพร”<!--Numbers 22:12 THSV--> {PP 439.3}

## {PP 439.4}

เช้าวันรุ่งขึ้น บาลาอัมบอกให้คณะผู้สื่อสารกลับไปอย่างไม่เต็มใจ แต่ไม่ได้เล่าสิ่งที่พระผู้เป็นเจ้าตรัสไว้ เขาโมโหที่เกียรติยศและทรัพย์สินที่วาดฝันไว้ถูกทำลายอย่างฉับพลัน และร้องด้วยอารมณ์ฉุนเฉียวว่า “กลับไปประเทศของพวกท่านเถิด เพราะองค์พระผู้เป็นเจ้าไม่ทรงอนุญาตให้ข้าพเจ้าไปกับพวกท่าน” (กันดารวิถี 22:13 TNCV) {PP 439.4}

## {PP 439.5}

บาลาอัม “ชอบบำเหน็จแห่งการอธรรม” (2 เปโตร 2:15 TKJV) ความโลภเป็นบาปและ “เป็นการบูชารูปเคารพ” (โคโลสี 3:5 TNCV) เพราะความโลภนี้บาลาอัมจึงรับใช้โดยหวังผลประโยชน์ และซาตานจึงเข้าครอบครองเขาทั้งหมดด้วยข้อบกพร่องเพียงข้อเดียวนี้ อันเป็นเหตุทำให้เขาพินาศ ซาตานยื่นเสนอทรัพย์สินและเกียรติยศฝ่ายโลกตลอดเวลาเพื่อหลอกล่อให้มนุษย์ละทิ้งการรับใช้พระเจ้า มันบอกว่าการเอาใจใส่คำสอนของพระเจ้ามากเกินไปนั้นกีดกันความเจริญ คนจำนวนมากจึงถูกล่อให้หันเหออกจากทางซื่อตรง การเดินพลาดก้าวเดียวทำให้ก้าวต่อไปง่ายขึ้นเช่นใด การได้ลองทำบาปครั้งหนึ่งก็ทำให้กล้าทำบาปครั้งต่อไปมากขึ้นเรื่อยๆ เช่นนั้น จนพวกเขากล้าทำในสิ่งที่เลวร้ายที่สุดเมื่อความโลภและความอยากได้อำนาจครอบงำอย่างเต็มที่ หลายคนหลงตัวเองว่าพวกเขาสามารถพักความซื่อตรงได้ชั่วคราวเพื่อผลประโยชน์ฝ่ายโลกบางอย่าง เมื่อได้ในสิ่งที่ต้องการแล้วค่อยกลับมาในทางเดิมนั้นเมื่อไรก็ได้ตามใจชอบ คนเช่นนี้กำลังพาตัวเองเข้าไปติดกับดักของซาตาน มีน้อยคนที่หนีออกมาได้ {PP 439.5}

## {PP 440.1}

เมื่อผู้สื่อสารกลับไปรายงานต่อบาลาคว่าบาลาอัมปฏิเสธที่จะเดินทางมาด้วย พวกเขาไม่ได้แจ้งว่าพระเจ้าทรงห้ามเขาไว้ บาลาคคาดการณ์ว่าบาลาอัมถ่วงเวลาเพราะอยากได้ค่าตอบแทนที่สูงขึ้น ท่านจึงส่งเจ้านายที่มีจำนวนมากกว่าและมีเกียรติสูงกว่าชุดแรก ให้มีหน้าที่ทำตามเงื่อนไขทุกอย่างที่บาลาอัมอาจเรียกร้องพร้อมกับสัญญาว่าเขาจะได้รับเกียรติมากกว่าครั้งก่อน บาลาคเร่งเร้าผู้พยากรณ์นั้นว่า “ขออย่าให้มีอะไรขัดขวางท่านที่จะไปหาเราเลย เพราะเราจะให้เกียรติอย่างสูงแก่ท่านแน่นอน ไม่ว่าท่านจะให้เราทำอะไร เราจะทำตาม ขอเชิญมาสาปแช่งชนชาตินี้ให้แก่เรา”<!--Numbers 22:16–17 THSV--> {PP 440.1}

## {PP 440.2}

บาลาอัมถูกทดสอบเป็นครั้งที่สอง เขาตอบกลับคำวิงวอนของคณะทูตโดยแสร้งทำเป็นกลัวบาปและอ้างว่ามีความซื่อตรงต่อพระเจ้า เขายืนยันว่าต่อให้มอบเงินทองมากเพียงไรก็ไม่สามารถล่อให้เขาขัดน้ำพระทัยของพระเจ้าได้ แต่เขาปรารถนาที่จะทำตามข้อเรียกร้องของกษัตริย์บาลาค จึงรบเร้าให้คณะสื่อสารค้างคืนที่นั่นก่อนเพื่อเขาจะทูลถามพระเจ้าเพิ่มเติมทั้งที่พระองค์ทรงแจ้งน้ำพระทัยให้ทราบอย่างชัดเจนอยู่แล้ว ราวกับว่าพระเจ้าผู้ทรงดำรงอยู่เนืองนิตย์ทรงเป็นมนุษย์ที่จะเจรจาต่อรองให้เปลี่ยนพระทัยได้ {PP 440.2}

## {PP 440.3}

พระเจ้าทรงปรากฏแก่บาลาอัมในตอนกลางคืนและตรัสว่า “ถ้ามีผู้ชายมาเรียกเจ้าจงลุกขึ้นไปกับเขา แต่เจ้าจงกระทำตามที่เราสั่งเจ้าเท่านั้น” (กันดารวิถี 22:20 TKJV) พระเจ้าทรงอนุญาตให้บาลาอัมทำถึงเพียงนี้เพราะเขาตั้งใจที่จะทำตามใจตัวเองให้ได้ เขาไม่ได้แสวงหาน้ำพระทัยของพระเจ้า แต่เลือกทางของเขาเองแล้วค่อยขอให้พระองค์อวยพรทางนั้น {PP 440.3}

## {PP 440.4}

มีคนนับหมื่นนับแสนในปัจจุบันกำลังเดินตามแบบอย่างของบาลาอัม พวกเขาคงเข้าใจหน้าที่ได้ไม่ยากหากหน้าที่นั้นตรงกับความต้องการ ความจริงแล้ว หน้าที่ของพวกเขาได้รับการชี้แจงอย่างแจ่มแจ้งแล้วในพระคัมภีร์ หรือได้รับการชี้ชัดจากสถานการณ์และการวิเคราะห์ตามเหตุผล แต่หลักฐานเหล่านี้ขัดกับความปรารถนาและความเคยชิน เลยทำให้พวกเขามักจะมองข้ามหน้าที่ของตน แถมยังถือดีไปทูลถามพระเจ้าว่าหน้าที่ของตนคืออะไร พวกเขาอธิษฐานเสียยืดยาวอย่างขะมักเขม้นและดูเหมือนจริงจังเพื่อขอให้พระเจ้าทรงชี้แนะ แต่มนุษย์จะมาล้อเล่นกับพระเจ้าไม่ได้ บ่อยครั้งที่พระองค์ทรงปล่อยให้คนเช่นนี้ทำตามใจปรารถนาและทนทุกข์กับผลที่ตามมา “ประชากรของเราไม่ฟังเสียงของเรา...เราจึงมอบเขาไว้แก่จิตใจดื้อด้านของเขาเอง ให้ทำตามคำปรึกษาของเขาเอง” (สดุดี 81:11, 12 THSV) เมื่อคนใดก็ตามเข้าใจหน้าที่ของตนแล้ว อย่าให้ผู้นั้นบังอาจทูลขอพระเจ้าให้ตนไม่ต้องทำตามหน้าที่นั้น ในทางตรงกันข้าม เขาควรถ่อมใจลงทูลขอกำลังและสติปัญญาจากพระเจ้าเพื่อให้สามารถทำได้ครบตามหน้าที่ของตน {PP 440.4}

## {PP 441.1}

ชาวโมอับเป็นชนชาติที่เสื่อมทรามและกราบไหว้งานประดิษฐ์ของมนุษย์ แต่ความผิดของพวกเขาน้อยกว่าของบาลาอัมตามมาตรฐานของสวรรค์เพราะพวกเขามีโอกาสรับรู้ถึงความจริงน้อยกว่าบาลาอัมที่อ้างตัวว่าเป็นผู้เผยพระวจนะของพระเจ้า ผู้คนจึงถือว่าทุกถ้อยคำของบาลาอัมมาจากสิทธิอำนาจของพระองค์ ฉะนั้นเขาไม่ได้รับอนุญาตให้พูดตามใจชอบ แต่ต้องสื่อสารตามถ้อยคำที่พระเจ้าประทานให้แก่เขา พระเจ้าตรัสว่า “เจ้าต้องทำตามสิ่งที่เราสั่งเจ้าเท่านั้น” {PP 441.1}

## {PP 441.2}

บาลาอัมได้รับอนุญาตให้ไปกับคณะทูตแห่งโมอับถ้าพวกเขามาเรียกในตอนเช้า แต่พวกเขารู้สึกรำคาญกับการถ่วงเวลาและคาดว่าบาลาอัมจะปฏิเสธอีกแน่ จึงออกเดินทางกลับเมืองไปโดยไม่ถามไถ่เขาอีก ตอนนี้บาลาอัมไม่เหลือข้อแก้ตัวใดๆ ที่จะทำตามคำขอร้องของบาลาคแล้ว แต่เขายังตั้งใจว่าจะต้องเอาค่าตอบแทนเหล่านั้นมาให้ได้ จึงออกเดินทางด้วยลาตัวที่ขี่เป็นประจำ เขารีบเร่งมุ่งไปข้างหน้า พลางกลัวว่าพระเจ้าจะทรงถอนการอนุญาตไปจากเขาและกังวลว่าอาจมีบางอย่างเกิดขึ้นจนทำให้เขาอดคว้าค่าตอบแทนตามที่ใฝ่ฝันไว้ {PP 441.2}

## {PP 441.3}

แต่ “ทูตขององค์พระผู้เป็นเจ้ามายืนดักอยู่กลางถนนเพื่อขัดขวางเขา” ลาตัวนั้นเห็นทูตของพระเจ้าแต่บาลาอัมไม่เห็น ลาจึงเบี่ยงออกนอกทางเข้าไปในทุ่งนา บาลาอัมตีลาอย่างโหดร้ายทารุณเพื่อบังคับให้มันกลับมาเข้าทางเดิม แต่ทูตองค์นั้นปรากฏกายอีกครั้งในทางแคบที่มีกำแพงรั้วขนาบสองข้างทาง เมื่อลาพยายามหลีกทูตที่ข่มขู่องค์นั้นก็ทำให้เท้าของเจ้านายผู้ขี่กระแทกกับกำแพง บาลาอัมไม่เห็นทูตของพระเจ้าและไม่รู้ว่าพระองค์กำลังขัดขวางทางของเขา จึงตีลาด้วยความเดือดดาลแบบไม่ยั้งมือเพื่อบังคับให้มันเดินต่อไป {PP 441.3}

## {PP 442.1}

“แล้วทูตขององค์พระผู้เป็นเจ้าล่วงหน้าไปและยืนอยู่ตรงที่แคบซึ่งลาไม่สามารถจะหันไปทางไหนได้เลย” (กันดารวิถี 22:26 TNCV) ทูตองค์นั้นยืนด้วยท่าทีข่มขู่เหมือนครั้งที่ผ่านมา ลาผู้น่าสงสารตัวสั่นเทาด้วยความหวาดผวา มันหยุดชะงักและหมอบลงขณะที่เจ้าของขี่อยู่ บาลาอัมกระฟัดกระเฟียดเอาไม้เท้าตีตัวลาด้วยความโหดร้ายกว่าเดิม พระเจ้าทรงเปิดปากของมัน “ลาใบ้ตัวหนึ่งพูดเป็นภาษามนุษย์ และได้ยับยั้งอาการคลุ้มคลั่งของผู้เผยพระวจนะคนนั้น” (2 เปโตร 2:16) ลาพูดว่า “ข้าพเจ้าทำอะไรแก่ท่าน ท่านจึงตีข้าพเจ้าถึงสามครั้ง”<!--Numbers 22:28 THSV--> {PP 442.1}

## {PP 442.2}

บาลาอัมโมโหจัดที่การเดินทางถูกขัดขวางเช่นนี้ จึงตอบสัตว์เดียรัจฉานตัวนั้นเหมือนพูดคุยกับมนุษย์ด้วยกันว่า “เพราะเจ้ากลั่นแกล้งเรา เราอยากจะมีดาบอยู่ในมือ เราจะได้ฆ่าเจ้าเสียเดี๋ยวนี้” นี่หรือคนที่ทึกทักว่าเป็นนักวิทยาคมผู้ออกเดินทางเพื่อสาปแช่งชนชาติหนึ่งให้อ่อนแรง แต่ไม่มีปัญญาแม้แต่จะฆ่าสัตว์ที่ตนเองขี่อยู่ {PP 442.2}

## {PP 442.3}

แล้วพระเจ้าทรงเปิดตาของบาลาอัม และเขาได้เห็นทูตของพระเจ้ากำลังยืนถือดาบอยู่ในมือพร้อมที่จะฆ่าเขาเสีย “เขาก็ทรุดกายและหมอบกราบซบหน้าลง” ด้วยความหวาดกลัว ฝ่ายทูตองค์นั้นพูดกับบาลาอัมว่า “เหตุใดเจ้าจึงตีลาถึงสามครั้ง เรามาขัดขวางเจ้าเพราะเจ้ากำลังผลีผลามออกไปนอกลู่นอกทาง ลาเห็นเราและหลีกไปต่อหน้าเราถึงสามครั้ง ถ้ามันมิได้หลีกไปจากเรา เราจะได้ฆ่าเจ้าเสียแล้วเมื่อตะกี้นี้แน่ และให้ลารอดตายไป” (กันดารวิถี 22:31–33 TNCV) {PP 442.3}

## {PP 442.4}

ที่บาลาอัมรอดชีวิตมาได้ก็เพราะลาตัวนั้นที่เขาตีอย่างไร้ความเมตตา ชายผู้ที่อ้างตัวว่าเป็นผู้เผยพระวจนะของพระเจ้า ซึ่งนัยน์ตาของเขาไม่ถูกบดบัง และเห็น “นิมิตขององค์ผู้ทรงมหิทธิฤทธิ์”<!--Numbers 24:4 THSV--> กลับถูกความโลภและความทะเยอทะยานครอบงำทำให้ตามืดบอดจนมองไม่เห็นทูตของพระเจ้าที่ลาของเขามองเห็นได้ “พระของยุคนี้ได้ทำให้ความคิดของคนที่ไม่เชื่อมืดมนไป” (2 โครินธ์ 4:4 THSV) คนที่มีความคิดมืดมนไปด้วยเหตุเช่นนี้มีมากมายมหาศาล พวกเขาผลีผลามไปในทางที่พระเจ้าทรงห้ามไว้ ละเมิดธรรมบัญญัติของพระเจ้า และมองไม่เห็นว่าพระองค์กับทูตสวรรค์ของพระองค์กำลังขัดขวางพวกเขาอยู่ พวกเขาเหมือนกับบาลาอัมที่โมโหผู้ที่พยายามกีดขวางไม่ให้ตนพินาศ {PP 442.4}

## {PP 442.5}

บาลาอัมได้แสดงตัวว่าวิญญาณแบบใดควบคุมเขาอยู่ผ่านการปฏิบัติต่อสัตว์ใช้งานของเขา “คนชอบธรรมย่อมห่วงใยชีวิตสัตว์ของเขา แต่ความสงสารของคนอธรรมคือความดุร้าย” (สุภาษิต 12:10 THSV) เราควรตระหนักได้ว่าการทำร้ายสัตว์หรือการปล่อยให้สัตว์อดอยากเป็นความบาป แต่มีน้อยคนนักที่จะตระหนักได้ พระเจ้าผู้ทรงสร้างมนุษย์ทรงสร้างสัตว์เดียรัจฉานเช่นกัน “พระองค์ทรงรักเอ็นดูสรรพสิ่งที่ทรงสร้างขึ้น” (สดุดี 145:9 TNCV) พระเจ้าทรงสร้างสรรพสัตว์ให้รับใช้มนุษย์ แต่มนุษย์ไม่มีสิทธิ์ทำให้พวกมันบาดเจ็บด้วยการใช้ความรุนแรงหรือการบีบบังคับอย่างทารุณ {PP 442.5}

## {PP 443.1}

เพราะความบาปของมวลมนุษย์ “สรรพสิ่งที่ทรงสร้างทั้งหมดนั้นกำลังคร่ำครวญด้วยกัน” (โรม 8:22 THSV) ด้วยเหตุนี้ความทุกข์ยากและความตายจึงไม่ได้เกิดขึ้นแค่ในมนุษย์เท่านั้น แต่เกิดขึ้นในสัตว์ทั้งหลายด้วย ดังนั้น มนุษย์ควรช่วยกันบรรเทาความทุกข์ยากที่ตนได้ก่อไว้ให้สรรพสัตว์ของพระเจ้าแทนที่จะเพิ่มให้มากขึ้น คนที่ทำร้ายสัตว์เพราะมีอำนาจเหนือพวกมันเป็นคนขี้ขลาดที่ชอบกดขี่ผู้อื่น นิสัยที่ชอบทำให้ผู้อื่นบาดเจ็บไม่ว่าต่อคนหรือต่อสัตว์นั้นมาจากซาตาน หลายคนคิดว่าคงไม่มีใครรับรู้ถึงความโหดร้ายที่พวกเขากระทำต่อสัตว์ที่ต่ำต้อยเพราะพวกมันพูดไม่ได้ แต่ถ้าพระเจ้าทรงเปิดตาให้คนเหล่านี้เหมือนกับที่เปิดตาของบาลาอัม พวกเขาจะเห็นทูตของพระเจ้ายืนสังเกตการณ์อยู่เพื่อเป็นพยานในสวรรค์เบื้องบนยืนยันถึงสิ่งที่พวกเขากระทำ ในสวรรค์จะบันทึกไว้และมีวันหนึ่งที่พระเจ้าจะพิพากษาลงโทษผู้ที่ทำร้ายสัตว์ที่พระองค์ทรงสร้าง {PP 443.1}

## {PP 443.2}

เมื่อบาลาอัมเห็นทูตของพระเจ้า เขาอุทานด้วยความหวาดกลัวว่า “ข้าพเจ้าได้ทำบาปแล้ว เพราะข้าพเจ้าไม่ทราบว่าท่านยืนขวางทางต้านข้าพเจ้าอยู่ บัดนี้ถ้าท่านไม่เห็นชอบ ข้าพเจ้าก็จะกลับไป” พระเจ้าทรงยอมให้เขาเดินทางต่อไป แต่ทรงชี้แจงให้เขารู้ด้วยว่าอำนาจของพระองค์จะควบคุมถ้อยคำของเขา พระเจ้าจะทรงให้ชาวโมอับได้เห็นหลักฐานที่พิสูจน์ว่าชาวฮีบรูอยู่ภายใต้การคุ้มครองจากสวรรค์ พระองค์ทรงสำแดงให้สำเร็จตามพระประสงค์โดยให้พวกเขาเห็นว่าบาลาอัมไร้อำนาจจนไม่สามารถสาปแช่งชาวฮีบรูได้เมื่อพระองค์ไม่ทรงยินยอม {PP 443.2}

## {PP 443.3}

มีคนรายงานให้กษัตริย์ชาวโมอับทราบว่าบาลาอัมเดินทางใกล้มาถึงแล้ว ท่านจึงออกไปรับที่พรมแดนพร้อมข้าราชบริพาร และทักท้วงว่าทำไมผู้เผยพระวจนะจึงล่าช้าในเมื่อมีค่าตอบแทนราคาแพงรอเขาอยู่ บาลาอัมตอบว่า “ข้าพเจ้ามาแล้วก็จริง แต่ไม่อาจพูดอะไรได้ ต้องพูดแต่สิ่งที่พระเจ้าทรงใส่ไว้ในปากของข้าพเจ้าเท่านั้น” (กันดารวิถี 22:38 TNCV) บาลาอัมเสียดายที่มีข้อจำกัดนี้มาก กลัวว่าจะไม่ได้ตามที่ตนต้องการเพราะฤทธานุภาพขององค์พระผู้เป็นเจ้าควบคุมเขาอยู่ {PP 443.3}

## {PP 443.4}

กษัตริย์บาลาคพร้อมข้าราชการชั้นผู้ใหญ่ของแผ่นดินจัดขบวนอย่างโอ่อ่าพาบาลาอัมไปยัง “ที่ราบสูงบาอัล” (กันดารวิถี 22:41 เชิงอรรถ THSV) ซึ่งเป็นสถานที่ที่เขาสามารถสำรวจดูประชากรชาวฮีบรูได้ ดูผู้เผยพระวจนะคนนั้นสิ เขายืนอยู่บนที่ราบสูงมองลงไปที่ค่ายของชนชาติที่พระเจ้าทรงเลือกไว้ คนอิสราเอลไม่รู้เสียเลยว่ากำลังเกิดอะไรขึ้นอยู่ใกล้ๆ พวกเขาไม่รู้เลยว่าพระเจ้าทรงเฝ้าดูแลพวกเขาทั้งวันทั้งคืน คนของพระเจ้าในทุกสมัยช้าในการเข้าใจความรักยิ่งใหญ่และพระเมตตาของพระองค์ หากคนของพระองค์มองเห็นฤทธานุภาพที่พระองค์ทรงใช้ตลอดเวลาเพื่อประโยชน์ของพวกเขาเอง คงมีความรู้สึกขอบพระคุณพระองค์เต็มล้นหัวใจในความรักของพระองค์ และคงรู้สึกตราตรึงใจเมื่อรำลึกถึงฤทธานุภาพของพระองค์ผู้ทรงมหิทธิฤทธิ์ {PP 443.4}

## {PP 444.1}

บาลาอัมรู้เรื่องการถวายบูชาของชาวฮีบรูอยู่บ้าง และหวังว่าพระเจ้าจะทรงอวยพรให้แผนการชั่วของตนสำเร็จถ้าเขาจัดเครื่องถวายที่แพงกว่าพวกเขา แนวคิดของชาวโมอับที่กราบไหว้งานประดิษฐ์ของมนุษย์กำลังส่งอิทธิพลต่อบาลาอัม สติปัญญาของเขากลายเป็นความโง่เขลา และวิสัยทัศน์ฝ่ายจิตวิญญาณของเขาพร่ามัว เขานำความมืดมิดเข้ามาในตัวเองด้วยการยอมจำนนต่ออำนาจของซาตาน {PP 444.1}

## {PP 444.2}

บาลาอัมสั่งให้คนสร้างแท่นบูชาเจ็ดแท่นและถวายเครื่องสัตวบูชาบนแต่ละแท่น แล้วเขาก็ “ขึ้นไปยังที่สูง” เพื่อพบพระเจ้าโดยสัญญากับบาลาคว่าจะทูลให้ทราบทุกสิ่งที่พระองค์ทรงเปิดเผยให้ตน {PP 444.2}

## {PP 444.3}

กษัตริย์ชาวโมอับพร้อมด้วยข้าราชบริพารยืนอยู่ข้างแท่นบูชา มีฝูงชนรายล้อมรอการกลับมาของผู้เผยพระวจนะด้วยความอยากรู้อยากเห็น ในที่สุดเขาก็มาถึง ทุกคนรอฟังถ้อยคำที่จะมัดตรึงอำนาจประหลาดที่คอยช่วยเหลือชนชาติอิสราเอลที่พวกเขาเกลียดชัง บาลาอัมกล่าวว่า {PP 444.3}

## {PP 444.4}

    “บาลาคนำข้าพเจ้ามาจากอารัม
    กษัตริย์แห่งโมอับพาข้าพเจ้ามาจากภูเขาทางตะวันออก
    เขากล่าวว่า ‘มาเถิด มาแช่งยาโคบให้เรา
    จงมาประณามอิสราเอล’
    ข้าพเจ้าจะสาปแช่ง
    ผู้ที่พระเจ้าไม่ได้ทรงสาปแช่งได้อย่างไร?
    ข้าพเจ้าจะประณาม
    ผู้ที่องค์พระผู้เป็นเจ้าไม่ได้ทรงประณามได้อย่างไร?
    จากยอดผา ข้าพเจ้าเห็นคนเหล่านั้น
    จากเบื้องสูง ข้าพเจ้าแลเห็นพวกเขา
    ข้าพเจ้าเห็นชนชาติหนึ่งอยู่ตามลำพัง
    และไม่ได้ถือว่าตนเป็นหนึ่งในบรรดาประชาชาติ
    ใครเล่าอาจนับยาโคบซึ่งมากมายดั่งผงธุลี?
    ใครเล่าอาจนับแม้เพียงเสี้ยวของอิสราเอล?
    ขอให้ข้าพเจ้าได้ตายอย่างคนชอบธรรมเถิด
    ขอให้บั้นปลายชีวิตของข้าพเจ้าเป็นเช่นพวกเขาเถิด!” (กันดารวิถี 23:7–10 TNCV) {PP 444.4}

## {PP 447.1}

บาลาอัมสารภาพว่าเขามาด้วยจุดประสงค์ที่จะสาปแช่งคนอิสราเอล แต่ถ้อยคำที่เขากล่าวกลับตรงกันข้ามกับสิ่งที่เขาคิด พระเจ้าทรงควบคุมให้เขากล่าวแต่คำอวยพรในขณะที่จิตใจของเขาเต็มไปด้วยคำสาปแช่ง {PP 447.1}

## {PP 447.2}

บาลาอัมตกใจที่เห็นตัวอย่างความเจริญในค่ายคนอิสราเอล ก่อนหน้านี้มีคนเล่าให้เขาฟังว่าฝูงชนเหล่านี้เป็นคนป่าเถื่อน ไม่มีระเบียบ ชอบส่งกองกำลังคอยรังควานชนชาติต่างๆ ละแวกใกล้เคียงจนเป็นที่น่ารำคาญและน่าหวาดกลัว แต่สิ่งที่ปรากฏต่อหน้ากลับตรงกันข้าม เขาเห็นค่ายขนาดมหึมาที่จัดอย่างเป็นระเบียบเรียบร้อย ทุกอย่างสื่อถึงวินัยและการทำตามแบบแผน พระเจ้าทรงเปิดเผยให้เขาเห็นความโปรดปรานที่พระองค์ทรงมีแก่คนอิสราเอลและลักษณะพิเศษของชนชาติที่พระองค์ทรงเลือกไว้ พระองค์ไม่ทรงประสงค์ให้คนอิสราเอลมีสถานะเสมอชนชาติอื่นๆ แต่ทรงให้พวกเขารับเกียรติเหนือกว่าชาติใดๆ เป็น “ชนชาติหนึ่งอยู่ตามลำพัง และไม่ได้ถือว่าตนเป็นหนึ่งในบรรดาประชาชาติ” (กันดารวิถี 23:9 TNCV) เมื่อครั้งบาลาอัมกล่าวคำเหล่านี้คนอิสราเอลยังไม่มีที่อยู่ถาวร และเขาไม่คุ้นเคยกับขนบธรรมเนียมและวิถีชีวิตที่ผิดแผกไปจากชาติอื่น แต่คำพยากรณ์ข้อนี้สำเร็จอย่างน่าประทับใจในประวัติศาสตร์ของคนอิสราเอลยุคหลัง ถึงแม้ว่าต้องตกเป็นเชลยหลายปีในบาบิโลนและต่อมาถูกกระจัดกระจายไปตามชาติต่างๆ คนอิสราเอลยังรักษาความเป็นชนชาติที่แตกต่างจากชาติอื่นเอาไว้ได้ ดังนั้นถึงแม้ว่าคนของพระเจ้า คือคนอิสราเอลแท้ฝ่ายจิตวิญญาณต้องกระจัดกระจายไปท่ามกลางบรรดาประชาชาติเหมือนคนอิสราเอลในสมัยโบราณ คนเหล่านั้นก็เป็นเพียงผู้อาศัยชั่วคราวบนโลกที่ได้ถือครองสัญชาติบนสวรรค์ {PP 447.2}

## {PP 447.3}

พระเจ้าไม่ทรงเปิดเผยให้บาลาอัมเห็นเพียงประวัติศาสตร์ของชาติฮีบรูเท่านั้น แต่ทรงสำแดงให้เขาเห็นถึงคนอิสราเอลแท้ของพระเจ้าที่เพิ่มทวีและเจริญรุ่งเรืองขึ้นจนถึงกาลอวสาน เขาเห็นว่าองค์ผู้สูงสุดทรงโปรดปรานผู้ที่รักและยำเกรงพระองค์เป็นพิเศษ เห็นพระหัตถ์ของพระองค์พยุงพวกเขาไว้ขณะที่เดินเข้าหุบเขาเงาแห่งความตาย และเห็นผู้ที่พระองค์ทรงไถ่ชื่นชมยินดีกับสง่าราศีที่ไม่เสื่อมสลายในแผ่นดินโลกใหม่เมื่อพวกเขาขึ้นจากหลุมฝังศพอย่างมีเกียรติศักดิ์ศรีในสภาพอมตะ ขณะที่มองภาพเหล่านี้ในนิมิตนั้น บาลาอัมอุทานว่า “ใครจะนับผงคลีดินของยาโคบได้ หรือนับหนึ่งในสี่ของอิสราเอลได้” (กันดารวิถี 23:10 TKJV) เขาเห็นมงกุฎอันโชติช่วงบนหน้าผากของแต่ละคน ใบหน้าของทุกคนเปล่งปลั่งด้วยความปีติยินดี และตั้งตารอคอยชีวิตนิรันดร์แห่งความสุขที่ไม่ระคนกับความทุกข์ บาลาอัมจึงอธิษฐานจากใจว่า “ขอให้ข้าพเจ้าได้ตายอย่างคนชอบธรรมเถิด ขอให้บั้นปลายชีวิตของข้าพเจ้าเป็นเช่นพวกเขาเถิด!” (กันดารวิถี 23:10 TNCV) {PP 447.3}

## {PP 448.1}

หากบาลาอัมยอมรับแสงสว่างที่พระเจ้าประทานให้ เขาคงพิสูจน์ความจริงใจในถ้อยคำที่เขากล่าวนั้น และคงตัดความสัมพันธ์กับชาวโมอับอย่างสิ้นเชิงในทันที เขาคงไม่บังอาจลองดีกับพระเมตตาของพระเจ้า แต่คงกลับใจมาหาพระองค์ด้วยสุดใจ แต่ว่าบาลาอัมชื่นชอบสินจ้างที่ได้มาจากการอธรรม<!--2 Peter 2:15--> และหมายมั่นปั้นมือที่จะเอามาให้ได้ {PP 448.1}

## {PP 448.2}

บาลาคแน่ใจว่าจะได้ยินคำสาปแช่งที่ทำให้คนอิสราเอลเสื่อมโทรมต่อหน้าต่อตาเหมือนพืชที่เหี่ยวเฉาอย่างฉับพลัน แต่เมื่อสิ้นสุดถ้อยคำของผู้เผยพระวจนะ ท่านตวาดด้วยอารมณ์ร้อนว่า “ท่านทำอะไรกับเรา เราพาท่านให้มาแช่งพวกศัตรูของเรา แต่ดูซิ ท่านกลับอวยพรเขา”<!-- Numbers 23:11 THSV--> บาลาอัมพยายามแก้วิกฤติเป็นโอกาสโดยแสร้งทำเป็นห่วงน้ำพระทัยของพระเจ้า จึงแก้ตัวว่าฤทธานุภาพของพระเจ้าได้บีบคั้นถ้อยคำเหล่านั้นออกจากปากของเขา “ข้าพเจ้าต้องพูดสิ่งที่องค์พระผู้เป็นเจ้าทรงใส่ไว้ในปากของข้าพเจ้าไม่ใช่หรือ” (กันดารวิถี 23:12 TNCV) {PP 448.2}

## {PP 448.3}

ถึงขั้นนี้บาลาคยังไม่สามารถล้มเลิกจุดประสงค์ของท่าน ท่านคาดการณ์ว่าค่ายมหึมาของชาวฮีบรูคงทำให้บาลาอัมกลัวจนไม่กล้าทำเวทมนตร์ใส่พวกเขา กษัตริย์ชาวโมอับจึงตัดสินใจพาผู้เผยพระวจนะไปยังอีกสถานที่หนึ่งที่จะมองเห็นมวลชนใหญ่นั้นเพียงส่วนเล็กน้อยได้ ถ้าชวนให้บาลาอัมสาปแช่งคนอิสราเอลทีละกลุ่มๆ ได้สำเร็จ ในไม่ช้าค่ายทั้งหมดก็จะถูกสาปแช่งให้พินาศ พวกเขาลองอีกครั้งหนึ่งบนยอดสูงที่เรียกว่าปิสกาห์ มีการสร้างแท่นบูชาเจ็ดแห่งและการถวายสัตวบูชาเหมือนในครั้งแรก กษัตริย์ชาวโมอับพร้อมข้าราชบริพารรออยู่ข้างแท่นบูชาขณะที่บาลาอัมออกไปพบพระเจ้าตามลำพัง และพระองค์ประทานถ้อยคำซึ่งไม่อาจเปลี่ยนแปลงหรือเก็บไว้ในใจได้ให้เขาอีกครั้ง {PP 448.3}

## {PP 448.4}

เมื่อเขากลับมายังพวกที่เฝ้าด้วยใจจดจ่อ พวกเขาถามบาลาอัมว่า “องค์พระผู้เป็นเจ้าตรัสอะไรบ้าง” (กันดารวิถี 23:17 TNCV) คำตอบทำให้กษัตริย์และข้าราชบริพารของโมอับหวาดกลัวเหมือนครั้งก่อน บาลาอัมกล่าวว่า {PP 448.4}

## {PP 448.5}

    “พระเจ้ามิใช่มนุษย์จึงมิได้มุสา
    และมิได้เป็นบุตรของมนุษย์จึงไม่ต้องกลับใจ
    ที่พระองค์ตรัสไปแล้ว พระองค์ก็จะมิทรงกระทำตามหรือ
    ที่พระองค์ทรงลั่นวาจาแล้ว จะไม่ทรงกระทำให้สำเร็จหรือ
    ดูเถิด ข้าพเจ้าได้รับพระบัญชาให้อวยพร
    พระองค์ได้ทรงอำนวยพร และข้าพเจ้าจะเรียกกลับไม่ได้
    พระองค์ได้ทอดพระเนตรว่าไม่มีความชั่วช้าในยาโคบ
    และทรงเห็นว่าไม่มีความชั่วร้ายในอิสราเอล
    พระเยโฮวาห์พระเจ้าของเขาอยู่กับเขา
    และเสียงโห่ร้องถวายพรพระมหากษัตริย์อยู่ท่ามกลางเขา” (กันดารวิถี 23:19–21 TKJV) {PP 448.5}

## {PP 449.1}

บาลาอัมรู้สึกประทับใจกับสิ่งเหล่านี้ที่พระเจ้าทรงเปิดเผย จึงอุทานว่า “ไม่มีอาถรรพ์ใดๆ ตกแก่ยาโคบ ไม่อาจทำเวทย์มนตร์ใดๆ แก่อิสราเอล” นักวิทยาคมผู้เลื่องชื่อได้ลองใช้วิชาอาคมตามความปรารถนาของคนโมอับ แต่ในเหตุการณ์นี้เองเราควรกล่าวถึงอิสราเอลว่า “ดูสิ่งที่พระเจ้าทรงกระทำเถิด” (กันดารวิถี 23:23 TNCV) ตราบใดที่พวกเขายังอยู่ภายใต้การคุ้มครองของพระเจ้า ไม่มีเชื้อชาติเผ่าพันธุ์ใดที่จะเอาชนะพวกเขาได้แม้ว่าซาตานจะทุ่มเทกำลังทั้งหมดเพื่อช่วยเหลือชนชาตินั้น ทั่วทั้งพิภพจงยืนตะลึงพรึงเพริดต่อพระราชกิจอันเลิศล้ำของพระเจ้าที่ทรงกระทำเพื่อคนของพระองค์ ว่ามีชายคนหนึ่งตั้งใจทำบาปด้วยการสาปแช่ง แต่ถูกฤทธานุภาพของพระเจ้าควบคุมให้กล่าวพระสัญญาอันล้ำค่า ที่สุด)เป็นบทกวีที่ไพเราะและกินใจ ความโปรดปรานของพระเจ้าที่ทรงสำแดงต่ออิสราเอลในครั้งนี้เป็นการรับรองว่าคนของพระองค์ในทุกสมัยที่สัตย์ซื่อและเชื่อฟังพระองค์จะได้รับการปกปักรักษา เมื่อใดที่ซาตานดลใจคนชั่วให้รังควาน ใส่ร้าย และทำลายคนของพระเจ้า พระองค์จะทรงช่วยให้พวกเขาระลึกถึงเหตุการณ์เมื่อพระองค์ทรงคุ้มครองคนของพระองค์จากบาลาอัม ทำให้พวกเขามีกำลังใจและความเชื่อในพระเจ้าเพิ่มขึ้น {PP 449.1}

## {PP 449.2}

กษัตริย์ชาวโมอับรู้สึกท้อแท้และคับแค้นใจ จึงอุทานว่า “อย่าแช่งเขาทั้งอย่าอวยพรเขาเลย”<!--Numbers 23:25 THSV--> แต่ในใจของท่านยังมีความหวังริบหรี่จึงตัดสินใจลองอีกครั้งหนึ่ง รอบนี้ท่านพาบาลาอัมไปที่ยอดเขาเปโอร์ ที่นั่นมีวิหารสำหรับนมัสการพระของพวกเขาคือพระบาอัลด้วยพิธีเสพกาม มีการจัดแท่นบูชาและเครื่องสัตวบูชาตามจำนวนเช่นเคย แต่ครั้งนี้บาลาอัมไม่ได้ออกไปตามลำพังเพื่อแสวงหาน้ำพระทัยของพระเจ้าเหมือนครั้งก่อน เขาไม่แสร้งทำเป็นใช้เวทมนตร์ แต่ยืนอยู่ข้างแท่นบูชาและมองออกไปยังเต็นท์ของชาวอิสราเอล แล้วพระวิญญาณของพระเจ้าสถิตอยู่บนเขาอีก และพระองค์ประทานถ้อยคำให้เขากล่าวว่า {PP 449.2}

## {PP 449.3}

    “ยาโคบเอ๋ย เต็นท์ของท่านงามยิ่งนัก
    อิสราเอลเอ๋ย ที่พำนักของท่านงามเหลือเกิน
    “พวกเขาแผ่ขยายออกไปดั่งหุบเขา
    ดั่งอุทยานริมแม่น้ำ
    ดั่งต้นกฤษณาซึ่งองค์พระผู้เป็นเจ้าทรงปลูกไว้
    ดั่งต้นสนซีดาร์ริมน้ำ
    น้ำจะไหลล้นจากถังของเขา
    เมล็ดพันธุ์ของเขาจะมีน้ำท่าอุดมสมบูรณ์
    “กษัตริย์ของเขาจะยิ่งใหญ่กว่าอากัก
    ราชอาณาจักรของเขาจะได้รับการเชิดชู...
    พวกเขาเอนตัวลงนอนเยี่ยงราชสีห์
    เยี่ยงนางสิงห์ ใครจะกล้าไปแหย่พวกเขาได้
    “ขอให้ผู้ที่อวยพรท่านได้รับพร
    และให้ผู้ที่แช่งท่านถูกแช่ง” (กันดารวิถี 24:5–9 TNCV) {PP 449.3}

## {PP 450.1}

บทกวีนี้ใช้สิ่งที่งดงามที่สุดในธรรมชาติบางประการเป็นสัญลักษณ์แทนความเจริญแห่งคนของพระเจ้า ผู้เผยพระวจนะเปรียบเทียบอิสราเอลกับหุบเขาดินอุดมที่ปกคลุมด้วยพืชพันธุ์ออกผลดกดื่น อุทยานอันงอกงามมีน้ำหล่อเลี้ยงจากตาน้ำที่ไม่เหือดแห้ง ต้นกฤษณาที่ส่งกลิ่นหอมหวนและต้นสนซีดาร์ที่ยืนสูงตระหง่าน สัญลักษณ์ข้อสุดท้ายเป็นหนึ่งในสัญลักษณ์ที่งดงามและเหมาะสมที่สุดที่พระเจ้าทรงดลใจให้บันทึกไว้ในพระคัมภีร์ ต้นสนซีดาร์ของเลบานอนเป็นที่ยกย่องสรรเสริญของชนชาติทั้งหลายทางตะวันออก ไม้ประเภทต้นสนพบได้ในทุกพื้นที่ที่มนุษย์อาศัยอยู่ทั่วโลก พวกมันเติบใหญ่ขึ้นตั้งแต่เขตหนาวเหน็บบริเวณขั้วโลกเหนือไปจนถึงเขตร้อนชื้น มันชื่นชมในความร้อน แต่ก็ยังสู้ทนต่อความหนาวเหน็บ มันผลิดอกออกใบเขียวชอุ่มอยู่ริมแม่น้ำ แต่ก็ยังสามารถโตขึ้นสูงตระการตาในดินแดนที่แห้งแล้ง พวกมันหยั่งรากลงลึกท่ามกลางโขดหินบนภูเขาและยืนมั่นคงต้านลมพายุโหมกระหน่ำ ใบของพวกมันยังเขียวสดขณะที่ต้นไม้อื่นๆ ตายหมดเมื่อต้องลมฤดูหนาว ต้นสนซีดาร์ของเลบานอนนั้นแข็งแกร่ง และทนทานต่อการผุกร่อนมากกว่าต้นไม้ชนิดอื่นๆ จึงเป็นสัญลักษณ์ของผู้ที่มีชีวิต “ซ่อนไว้กับพระคริสต์ในพระเจ้า” (โคโลสี 3:3 THSV) พระคัมภีร์มีเขียนไว้ว่า “คนชอบธรรม...จะเจริญขึ้นดั่งสนซีดาร์” (สดุดี 92:12 TNCV) พระเจ้าทรงยกต้นสนซีดาร์ขึ้นเป็นดั่งราชาท่ามกลางต้นไม้ในป่า “ต้นสนสามใบก็ยังไม่เท่าก้านของมัน ต้นปอตูบหูช้างจะไม่เหลืออะไรเลย เมื่อเทียบกับกิ่งของมัน” (เอเสเคียล 31:8 THSV) และต้นไม้อื่นๆ ในอุทยานของพระเจ้าก็ไม่อาจเทียบกับต้นสนซีดาร์ได้เช่นกัน ต้นสนซีดาร์ถูกนำมาใช้เป็นเครื่องหมายของราชวงศ์อยู่หลายครั้ง และการใช้ต้นสนซีดาร์เป็นสัญลักษณ์ของคนชอบธรรมในพระคัมภีร์แสดงให้เห็นว่าสวรรค์เอาใจใส่คนที่ทำตามน้ำพระทัยของพระเจ้าอย่างไร {PP 450.1}

## {PP 450.2}

บาลาอัมทำนายว่ากษัตริย์ของอิสราเอล คือพระบุตรของพระเจ้าจะทรงยิ่งใหญ่และมีอำนาจมากกว่าอากักซึ่งเป็นนามเรียกกษัตริย์ต่างๆ ของชนชาติอามาเลขที่มีอำนาจมากในขณะนั้น และจะมีวันหนึ่งที่ราชบัลลังก์ของพระองค์จะได้รับการสถาปนาขึ้นในโลกและฤทธานุภาพของพระองค์จะได้รับการเทิดทูนเหนือบรรดาประชาชาติ ส่วนคนอิสราเอลจะปราบศัตรูได้ทั้งหมดถ้ามีความซื่อสัตย์ต่อพระองค์ {PP 450.2}

## {PP 450.3}

ขณะที่ฟังคำของผู้เผยพระวจนะ บาลาครู้สึกทั้งผิดหวัง ทั้งกลัว ทั้งโมโหเกินบรรยาย ท่านขุ่นเคืองที่บาลาอัมให้ความหวังในเมื่อทุกอย่างถูกกำหนดให้ต่อต้านท่าน ท่านดูหมิ่นท่าทีที่หลอกลวงอย่างไร้ยางอายของผู้เผยพระวจนะ จึงตวาดว่า “ไปให้พ้นเดี๋ยวนี้ กลับบ้านไป เราคิดจะปูนบำเหน็จให้เจ้าอย่างงาม แต่องค์พระผู้เป็นเข้าทรงขัดขวางไว้เสียวแล้ว” (กันดารวิถี 24:11 TNCV) บาลาอัมตอบว่าพระราชาได้รับการเตือนไว้ล่วงหน้าแล้วว่าเขาจะพูดได้แต่สิ่งที่พระเจ้าทรงให้พูดเท่านั้น {PP 450.3}

## {PP 451.1}

ก่อนที่จะกลับไปยังชนชาติของเขา บาลาอัมกล่าวคำพยากรณ์อันล้ำเลิศถึงพระผู้ไถ่ของมวลมนุษยชาติ และการทำลายศัตรูของพระเจ้าในที่สุดด้วยถ้อยคำที่ไพเราะเพราะพริ้งว่า “ข้าพเจ้าเห็นเขา แต่ไม่ใช่ในเวลานี้ ข้าพเจ้ามองดูเขา แต่ไม่ใช่จากระยะใกล้ตัว {PP 451.1}

## {PP 451.2}

ดาวดวงหนึ่งจะออกมาจากยาโคบ และพระคทาอันหนึ่งจะมาจากอิสราเอล
    แล้วจะทุบหน้าผากของโมอับ<!--formate for poetry-->
    และทำลายเผ่าพันธุ์ทั้งหมดของเชท”<!--Numbers 24:17 THSV--> {PP 451.2}

## {PP 451.3}

แล้วบาลาอัมปิดท้ายด้วยการทำนายว่าโมอับ เอโดม อามาเลข และ คนเคไนต์จะถูกทำลายอย่างสิ้นเชิง โดยไม่เหลือความหวังให้กษัตริย์ชาวโมอับเลย {PP 451.3}

## {PP 451.4}

บาลาอัมกลับจากภารกิจที่ตนเองเลือก แล้วผิดหวังที่ตนพลาดบำเหน็จรางวัลและโอกาสที่จะได้รับการยกย่องเชิดชู กษัตริย์ของโมอับไม่พอใจ ยิ่งกว่านั้นเขารู้สึกตัวว่าพระเจ้าไม่พอพระทัย หลังจากที่กลับถึงบ้านแล้ว ฤทธิ์เดชของพระวิญญาณของพระเจ้าที่ควบคุมเขาอยู่ได้จากเขาไปเสียแล้ว และความโลภที่ถูกยับยั้งไว้เพียงชั่วคราวก็กลับเข้ามาครอบงำ บาลาอัมพร้อมจะทำทุกวิถีทางเพื่อให้ได้บำเหน็จที่บาลาคสัญญา เขารู้ดีว่าความเจริญของคนอิสราเอลขึ้นอยู่กับการเชื่อฟังพระเจ้า และไม่มีทางที่จะชนะพวกเขาได้นอกจากล่อลวงให้ทำบาป จึงตัดสินใจหาวิธีเอาชนะใจบาลาคด้วยการแนะนำชาวโมอับว่าจะต้องทำอย่างไรให้คนอิสราเอลถูกสาปแช่ง {PP 451.4}

## {PP 451.5}

จากนั้นบาลาอัมกลับไปยังดินแดนโมอับทันทีและอธิบายแผนการทั้งหมดให้กษัตริย์ฟัง ชาวโมอับเองเชื่อว่าตราบใดที่คนอิสราเอลยังซื่อสัตย์ต่อพระเจ้า พระองค์จะทรงเป็นดั่งโล่คอยปกป้องพวกเขา เขาเสนอแผนการให้ล่อคนอิสราเอลกราบไหว้รูปเคารพเพื่อแยกพวกเขาออกจากพระเจ้า ถ้านำพวกเขาร่วมกราบไหว้พระบาอัลและอัชทาโรทด้วยพิธีกรรมอันโสโครกในกามได้ องค์ผู้ทรงมหิทธิฤทธิ์จะทรงกลับกลายเป็นศัตรูแทนที่จะทรงปกป้องคุ้มครอง และคนอิสราเอลจะตกเป็นเหยื่อของชนชาติดุร้ายกระหายสงครามที่อยู่โดยรอบในเร็ววัน พระราชารีบตอบรับแผนการนี้ และบาลาอัมอยู่ต่อเพื่อช่วยดำเนินแผนการให้สำเร็จ {PP 451.5}

## {PP 451.6}

บาลาอัมเห็นอุบายอันชั่วร้ายของตนสำเร็จด้วยตาตัวเอง เขาเห็นคำสาปแช่งของพระเจ้าตกอยู่กับคนของพระองค์ มีคนนับหมื่นล้มลงจากภัยพิบัติของพระเจ้า แต่พระองค์ผู้ทรงลงโทษความบาปของคนอิสราเอลด้วยความยุติธรรมนั้นไม่ทรงปล่อยให้พวกที่ล่อลวงให้ทำบาปลอยนวล บาลาอัมถูกฆ่าตายในสงครามระหว่างคนอิสราเอลกับคนมีเดียน เขาสังหรณ์ใจว่าจุดจบของเขาใกล้มาถึงแล้วเมื่อเขาอุทานว่า “ขอให้ข้าพเจ้าได้ตายอย่างคนชอบธรรมเถิด ขอให้บั้นปลายชีวิตของข้าพเจ้าเป็นเช่นพวกเขาเถิด” (กันดารวิถี 23:10 TNCV) แต่เขาไม่ได้เลือกใช้ชีวิตอย่างคนชอบธรรม และแล้วชะตาของเขาก็ถูกจัดไว้กับพวกศัตรูของพระเจ้า {PP 451.6}

## {PP 452.1}

จุดจบของบาลาอัมคล้ายคลึงกับของยูดาส และอุปนิสัยของทั้งสองคนก็คล้ายกันอย่างเห็นได้ชัด ทั้งสองคนพยายามรวมการรับใช้พระเจ้ากับการรับใช้เงินทองเข้าด้วยกัน แต่ก็ต้องล้มเลวไม่เป็นท่า บาลาอัมยอมรับพระเจ้าเที่ยงแท้และแสดงตัวว่าเป็นผู้รับใช้ของพระองค์ ส่วนยูดาสเชื่อว่าพระเยซูเป็นพระเมสสิยาห์จึงร่วมติดตามพระองค์พร้อมกับคนอื่นๆ แต่บาลาอัมหวังอาศัยการรับใช้พระเยโฮวาห์เป็นขั้นบันไดสู่ลาภยศฝ่ายโลก เมื่อไม่ได้ดังใจก็สะดุดและล้มลงแตกเป็นเสี่ยงๆ ฝ่ายยูดาสคาดหวังว่าการติดสนิทกับพระคริสต์จะนำมาซึ่งทรัพย์สมบัติและตำแหน่งสำคัญในอาณาจักรฝ่ายโลกที่เขาเชื่อว่าพระเมสสิยาห์จะทรงสถาปนาขึ้นในไม่ช้า แต่ความหวังที่ล้มเหลวผลักดันให้เขาละทิ้งความเชื่อและพินาศไป ทั้งบาลาอัมและยูดาสได้รับแสงสว่างอย่างมากและเพลิดเพลินกับสิทธิพิเศษต่างๆ แต่ความบาปเพียงอย่างเดียวที่พวกเขายึดไว้ได้กลายเป็นพิษร้ายทำลายอุปนิสัยทั้งหมด เป็นเหตุให้ทั้งสองคนถึงคราวพินาศ {PP 452.1}

## {PP 452.2}

การปล่อยให้นิสัยที่ขัดต่อหลักคริสเตียนเข้ามาอาศัยอยู่ในใจเป็นเรื่องอันตราย บาปเพียงอย่างเดียวที่ถนอมรักษาไว้จะทำลายอุปนิสัยทีละเล็กทีละน้อย สุดท้ายพลังในการทำดีทุกอย่างจะตกเป็นทาสของความปราถนาชั่ว การถอดสิ่งป้องกันจิตสำนึกผิดชอบออกเพียงสิ่งเดียว การปล่อยใจทำตามนิสัยชั่วเพียงอย่างเดียว การเพิกเฉยต่อหน้าที่อันสูงส่ง เพียงครั้งเดียว ทำให้แนวป้องกันของจิตวิญญาณพังทลายและเปิดช่องทางให้ซาตานเข้ามาและพาเราหลงผิด มีหนทางที่ปลอดภัยอยู่หนทางเดียวคือให้พวกเราอธิษฐานต่อพระเจ้าจากใจจริงเหมือนดาวิดเป็นประจำทุกวันว่า “ขอให้ย่างเท้าของข้าพระองค์แนบสนิทกับวิถีของพระองค์ เพื่อเท้าของข้าพระองค์มิได้พลาด” (สดุดี 17:5 TKJV) {PP 452.2}