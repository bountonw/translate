---
book:
  title:
    th: บรรพชนกับผู้เผยพระวจนะ เล่ม 3
    en: Patriarchs and Prophets
chapter:
  number: 31
  title:
    th: บาปของนาดับและอาบีฮู
    en: The Sin of Nadab and Abihu
  url: https://egwwritings.org/?ref=en_PP.359&para=84.1614
  basedon: ศึกษาควบคู่กับ เลวีนิติบทที่ 10:1–11
author:
  en: Ellen White
  th: เอเลน ไวท์
translator:
  en: Brian Wilson
  th: บุญต้น วิลสัน
---

## {PP 359.1}

### ผิดต่อพระเจ้า

หลังจากพิธีมอบถวายพลับพลาแล้วมีการสถาปนาปุโรหิตให้ดำรงตำแหน่งอันศักดิ์สิทธิ์นั้น พิธีกรรมต่างๆ ในการแต่งตั้งปุโรหิตใช้เวลาเจ็ดวัน ส่วนวันที่แปดปุโรหิตเริ่มปฏิบัติหน้าที่ อาโรนถวายเครื่องบูชาตามที่พระเจ้าทรงกำหนดโดยมีบุตรชาย(ทั้งหลาย)คอยช่วยแล้วอาโรนก็ชูมือขึ้นอวยพรประชาชน ทุกอย่างเสร็จสรรพตามที่พระเจ้าทรงบัญชา และพระองค์ทรงรับเอาของถวายนั้น โดยทรงสำแดงพระสิริเป็นกรณีพิเศษ มีไฟตกลงมาจากพระองค์ เผาเ่ครื่องถวายที่อยู่บนแท่นบูชา ประชาชนต่างกลัวเกรงอย่างจับใจเมื่อมองการปรากฏของฤทธานุภาพ พวกเขาถือว่าเป็นสัญลักษณ์แห่งพระสิริและความโปรดปรานของพระเจ้า จึงโห่ร้องสรรเสริญ และกราบลงถึงดิน เสมือนอยู่เฉพาะพระพักตร์ของพระเยโฮวาห์ {PP 359.1}

## {PP 359.2}

แต่หลังจากนั้นไม่นานเกิดเหตุร้ายฉับพลันกับครอบครัวของมหาปุโรหิต ในชั่วโมงนมัสการขณะที่ประชาชนกำลังอธิษฐานและสรรเสริญพระเจ้าอยู่ ลูกชายสองคนของอาโรนเอากระถางไฟของตนและเผาเครื่องหอมเพื่อเป็นกลิ่นหอมถวายแด่พระเจ้า แต่เขาทั้งสองละเมิดพระบัญชาของพระเจ้าโดยใช้ “ไฟที่ต้องห้าม” มีไฟที่พระเจ้าเองเป็นผู้ให้กำเนิดและทรงกำหนดให้ปุโรหิตใช้ในพิธี แต่แทนที่จะใช้ไฟจากพระเจ้า เขาทั้งสองกลับใช้ไฟธรรมดาแทน เพราะบาปนี้จึงมีไฟพลุ่งออกมาจากพระเจ้ามาครอกสองคนนี้ตายต่อหน้าประชาชน {PP 359.2}

## {PP 359.3}

นาดับกับอาบีฮูมีตำแหน่งสูงสุดถัดมาจากโมเสสกับอาโรน ทั้งสองได้รับเกียรติจากพระเจ้าเป็นพิเศษ โดยได้รับอนุญาตให้เห็นพระสิริของพระเจ้าบนภูเขาพร้อมกับผู้อาวุโสเจ็ดสิบคน แต่จะไม่มีการมองข้ามหรือลดโทษเพื่อเห็นแก่ตำแหน่งสูงนั้น เพราะสิ่งเหล่านี้ยิ่งทำให้ความบาปที่กระทำยิ่งมัวหมองขึ้นอีก อย่าให้ใครคิดว่าเนื่องจากได้รับความสว่างอย่างมาก และเหมือนกับคนสำคัญของคนอิสราเอลได้ขึ้นไปบนภูเขา ได้สนทนากับพระเจ้า และได้อยู่ในแสงพระสิริของพระองค์ แล้วมายกยอตัวเองว่าสามารถทำบาปได้โดยไม่ต้องกลัวโทษ เพราะพระเจ้าทรงให้เกียรติตนแล้วพระองค์จะไม่เข้มงวดกับตน นี่เป็นการหลอกตัวเองให้ถึงตาย เมื่อพระเจ้าประทานแสงสว่างและให้โอกาสพิเศษ ผู้รับจะต้องตอบสนองด้วยความบริสุทธิ์และการดีให้สมกับความสว่างที่ได้รับ สิ่งที่น้อยกว่านี้พระองค์ก็ไม่รับ เมื่อได้รับพระพรหรือโอกาสพิเศษอันสำคัญอย่าให้เป็นเหตุให้ประมาท พระพรไม่ใช่ข้อแก้ตัวในการทำบาป อย่าให้คนที่ได้รับพระพรคิดว่าพระเจ้าทรงวินิจฉัยอย่างละเอียดเพราะเห็นแก่พระพรเหล่านั้น พระพรทั้งหลายของพระเจ้าล้วนแต่ประทานให้เพื่อให้เราเกิดความกระตือรือร้น มุ่งมั่นทำตามน้ำพระทัยอันบริสุทธิ์ของพระองค์ด้วยความพากเพียรและกำลังวังชา {PP 359.3}

## {PP 360.1}

นาดับกับอาบีฮูไม่ได้รับการฝึกฝนให้รู้จักบังคับตนตั้งแต่เด็ก ผู้เป็นพ่อมักตามใจ ไม่ฝึกอบรมพวกเขาให้อยู่ในทางที่ถูกที่ควร ถูกละเลยได้รับการไม่ตีสอน ลูกๆ ถูกปล่อยให้ตามใจตัวเอง นิสัยปล่อยตัวที่เพาะบ่มไว้นานจนเคยตัวไม่อาจแก้ได้(แม้เห็นแก่ตำแหน่งศักดิ์สิทธิ์)ของปุโรหิต เขาทั้งสองไม่ได้ถูกสอนให้นับถืออำนาจของบิดา และไม่ตระหนักว่าต้องเชื่อฟังข้อกำหนดของพระเจ้าอย่างถี่ยิบ การหลงผิดของอาโรนที่ตามใจลูกได้ปูทางให้เขาทั้งสองต้องถูกพระเจ้าลงโทษ {PP 360.1}

## {PP 360.2}

### มาตรการให้เคารพยำเกรง

พระเจ้าทรงมีพระประสงค์ให้ประชาชนเรียนรู้ว่า จะต้องมีความเคารพยำเกรงในการเข้าเฝ้าพระเจ้า และต้องเข้าเฝ้าพระองค์ตามแบบวิธีการที่พระองค์ทรงกำหนดให้ พระเจ้าไม่สามารถยอมรับการเชื่อฟังเพียงส่วนใดส่วนหนึ่ง ในช่วงนมัสการนั้นการทำ*(เกือบทุกอย่างตาม/ส่วนใดส่วนหนึ่ง*ที่พระองค์สั่งไว้นั้นไม่พอ พระเจ้าทรงสาปแช่งผู้ที่หันเหไปจากพระบัญญัติของพระองค์ คือคนที่ไม่เห็นความแตกต่างระหว่างของสามัญและของบริสุทธิ์ พระองค์ตรัสโดยผู้เผยพระวจนะว่า “วิบัติแก่พวกที่เรียกความชั่วว่าความดี และเรียกความดีว่าความชั่ว พวกที่ถือว่าความมืดคือความสว่าง และความสว่างคือความมืด…วิบัติแก่พวกคนที่ฉลาดในสายตาของตัวเอง และเฉียบแหลมในสายตาของตน…พวกที่ตัดสินคนชั่วให้พ้นผิดเพราะสินบน และเอาความเป็นธรรมไปจากผู้ชอบธรรม…เพราะเขาทั้งหลายได้ละทิ้งธรรมบัญญัติของพระยาห์เวห์จอมทัพ” (อิสยาห 5:20–24) อย่าให้ใครหลอกตัวเองว่ามีพระบัญญัติบางส่วนที่ไม่จำเป็น หรือว่าพระองค์จะรับสิ่งใดแทนที่สิ่งที่ทรงกำหนดไว้ ผู้เผยพระวจนะเยเรมีย์กล่าวว่า ผู้ใดจะกล่าว แล้วสิ่งนั้นก็เกิดขึ้น นอกจากเมื่อ “ผู้ใดจะสั่งและให้เป็นไปได้ นอกจากเมื่อพระเจ้าทรงสถาปนาให้เป็นไป” (เพลงคร่ำครวญ 3:37 TH1971) พระเจ้าไม่ได้ใส่พระบัญชาข้อไหนในพระคัมภีร์ที่มนุษย์สามารถเลือกที่จะปฏิบัติตามหรือไม่โดยไม่ต้องรับผลที่ตามมา ถ้าใครเลือกทางใดที่เบี่ยงเบนไปจากการเชื่อฟังอย่างถ้วนถี่จะพบว่า “ปลายทางคือความมรณา” (สุภาษิต 14:12) {PP 360.2}

## {PP 361.1}

“โมเสสกล่าวแก่อาโรน เอเลอาซาร์และอิธามาร์บัตรของอาโรนว่า ‘อย่าปล่อยผมห้อย และห้ามฉีกเสื้อตำแหน่งของท่าน เพื่อท่านจะไม่ต้องตาย…เพราะน้ำมันเจิมแห่งพระยาห์เวห์อยู่บนท่านทั้งหลาย’”<!--เลวีนิติ 10:6--> โมเสสเตือนพี่ชายถึงพระดำรัสของพระเจ้าว่า “ท่ามกลางผู้ที่อยู่ใกล้เรา เราจะสำแดงความบริสุทธิ์ของเรา ต่อหน้าประชาชนทั้งปวง เราจะต้องได้รับการยกย่อง”<!--เลวีนิติ 10:3--> ส่วนอาโรนก็เงียบอยู่ เขาเห็นว่าบาปอันร้ายแรงที่เป็นเหตุให้ลูกทั้งสองต้องตายเกิดจากการละเลยหน้าที่ของตนเอง จิตใจผู้เป็นพ่อจึงแตกสลาย แต่เขาไม่แสดงออก (จะต้องไม่แสดงความโศกเศร้าเหมือนเข้าข้างความบาป) เพื่อไม่ให้ประชาชนบ่นต่อว่าพระเจ้า {PP 361.1}

## {PP 361.2}

พระเจ้าทรงสอนให้คนของพระองค์ยอมรับว่าการตีสอนของพระองค์นั้นยุติธรรมเพื่อให้คนอื่นรู้สึกยำเกรง มีคนอิสราเอลบางคนที่อาจได้รับการตักเตือนจากการลงโทษครั้งนี้ เพื่อไม่ให้ประมาทการอดกลั้นพระทัยของพระเจ้าจนเขาเองต้องตาย พระเจ้าทรงกล่าวโทษความเห็นใจผิดๆ คือเห็นใจคนบาปโดยพยายามแก้ตัวให้กับความบาปที่เขากระทำ ผลอันหนึ่งของความบาปคือทำให้การสำนึกผิดชอบตายด้าน จนผู้ที่ทำบาปไม่ตระหนักว่าบาปที่ทำนั้นใหญ่หลวงเพียงไร และถ้าปราศจากการดลใจของพระวิญญาณบริสุทธิ์แล้ว ก็เหมือนคนตาฝ้ามัวที่มองไม่เห็นความบาปของตนเอง ผู้รับใช้ของพระคริสต์มีหน้าที่ชี้แจงให้คนที่หลงผิดเหล่านี้เห็นถึงภยันตรายที่อยู่ใกล้ตัว คนที่ขัดขวางการตักเตือนโดยปิดตาของคนบาปเพื่อไม่ให้เขาเห็นถึงสภาพและผลอันแท้จริงของความบาปมักจะยกยอตัวเองว่าเป็นคนใจกว้าง แต่เขากำลังขัดขวางงานของพระวิญญาณบริสุทธิ์ กล่อมคนบาปให้หลับอยู่ขอบเหวแห่งความพินาศ เป็นการสมรู้ร่วมคิดในความผิดของคนนั้น และจะต้องรับผิดชอบในการไม่สำนึกผิดของเขา มีคนจำนวนมากที่พินาศเพราะความสงสารที่ผิดๆ และลวงให้หลงผิดเช่นนี้ {PP 361.2}

## {PP 361.3}

### พระวิหารของพระวิญญาณบริสุทธิ์

นาดับกับอาบีฮีคงไม่มีวันทำบาปที่เป็นเหตุให้ถึงตายถ้าไม่ได้กินเหล้าเมาเสียก่อน เขาทั้งสองรู้ว่าต้องเตรียมตัวอย่างดีเพื่อปฏิบัติหน้าที่ในพลับพลา ในที่ซึ่งพระสิริของพระเจ้าปรากฏอยู่ แต่เพราะการไม่ประมาณตน เขาทั้งสองจึงขาดคุณสมบัติของตำแหน่งอันศักดิ์สิทธิ์นั้น ใจมัวหมองและงงงัน จนไม่สามารถแยกแยะระหว่างสิ่งบริสุทธิ์และของสามัญ พระเจ้าทรงเตือนอาโรนกับลูกชายที่เหลืออยู่ว่า “เมื่อตัวเจ้าหรือบุตรของเจ้าจะเข้าไปในเต็นท์นัดพบ ห้ามดื่มเหล้าองุ่นหรือสุรา เพื่อเจ้าจะไม่ต้องตาย ทั้งนี้ให้เป็นกฎเกณฑ์ถาวรตลอดชั่วชาติพันธุ์ของเจ้า จงแยกแยะระหว่างของบริสุทธิ์กับของสามัญ ของที่เป็นมลทินกับของที่ไม่เป็นมลทิน และสอนคนอิสราเอลให้รู้กฎเกณฑ์ทั้งหมด ซึ่งพระยาห์เวห์ได้ตรัสกับเขาทั้งหลายทางโมเสส”<!--เลวีนิติ 10:9–11--> การดื่มสุราเมรัยทำให้ร่างกายอ่อนแอ จิตใจสับสนมึนงง และจิตวิญญาณต่ำช้า ทำให้คนไม่เห็นความศักดิ์สิทธิ์ของสิ่งที่บริสุทธิ์และความสำคัญของพระบัญญัติของพระเจ้า ทุกคนที่รับผิดชอบตำแหน่งด้านจิตวิญญาณต้องเป็นคนที่รู้จักประมาณตนอย่างเคร่งครัด เพื่อจะมีสมองปลอดโปร่งสามารถแยกแยะระหว่างความผิดและความชอบ เพื่อจะ(สามารถ)ยืนหยัดในหลักการ และมีสติปัญญาในการให้ความเป็นธรรมและการแสดงความเมตตาได้ {PP 361.3}

## {PP 362.1}

ผู้ติดตามพระคริสต์ทุกคนมีหน้าที่เช่นเดียวกันนี้ อัครทูตเปโตรกล่าวว่า “พวกท่านเป็นพงศ์พันธุ์ที่ทรงเลือกสรร เป็นพวกปุโรหิตหลวง เป็นชนชาติบริสุทธิ์ เป็นประชากรอันเป็นกรรมสิทธิ์ของพระเจ้า” (1 เปโตร 2:9) พระเจ้าทรงมีพระประสงค์ให้เรารักษาความสามารถทุกอย่างไว้ให้ดีที่สุดเพื่อจะได้ถถวายการรับใช้ให้เป็นที่พอพระทัยของพระผู้สร้าง เมื่อดื่มเหล้าก็จะไม่ต่างกับกรณีของนาดับกับอาบีฮูปุโรหิตของคนอิสราเอล ความสำนึกผิดชอบและการรู้ตัวว่าทำความบาปอยู่ก็จะไม่มี จะเกิดความด้านชาต่อความชั่ว จนไม่เห็นความแตกต่างระหว่างสิ่งสามัญและสิ่งบริสุทธิ์ แล้วเราจะเผชิญหน้าพระบัญญัติของพระเจ้าในวันพิพากษาได้อย่างไร “ท่านรู้แล้วไม่ใช่หรือว่า ร่างกายของพวกท่านเป็นวิหารของพระวิญญาณบริสุทธิ์ผู้สถิตในท่าน ผู้ซึ่งพวกท่านได้รับจากพระเจ้า และท่านทั้งหลายไม่ใช่เจ้าของตัวท่านเอง เพราะว่าพระเจ้าทรงซื้อท่านไว้แล้วด้วยราคาสูง ฉะนั้นจงถวายพระเกียรติแด่พระเจ้าด้วยร่ายกายของพวกท่านเถิด” (1 โครินธ์ 6:19–20) “เพราะฉะนั้นเมื่อพวกท่านจะรับประทาน จะดื่ม หรือจะทำอะไรก็ตาม จงทำเพื่อถวายพระเกียรติแด่พระเจ้า” (1 โครินธิ์ 10:31) มีคำตักเตือนอย่างจริงจังและน่าเกรงขามแก่คริสตจักรของพระคริสต์ในทุกสมัยว่า “ถ้าใครทำลายวิหารของพระเจ้า พระเจ้าจะทรงทำลายคนนั้น เพราะว่าวิหารของพระเจ้าเป็นที่บริสุทธิ์ และพวกท่านเป็นวิหารนั้น” (1 โครินธิ์ 3:17) {PP 362.1}