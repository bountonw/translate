---
chapter:
  number: 63
  title:
    th: ดาวิดกับโกลิอัท
    en: David and Goliath
  url: https://legacy.egwwritings.org/?ref=en_PP.643&para=84.3013
  basedon: ศึกษาควบคู่กับ 1 ซามูเอล บทที่ 16:14–23; 17
---

## {PP 643.1}

เมื่อกษัตริย์ซาอูลตระหนักว่าพระเจ้าทรงปฏิเสธท่านแล้ว และรับรู้ถึงน้ำหนักของคำประณามที่ผู้เผยพระวจนะกล่าวแก่ท่าน ซาอูลรู้สึกสิ้นหวังและผูกใจเจ็บ การก้มหัวกราบลงในคราวก่อนนั้นไม่ได้เกิดจากการกลับใจอย่างแท้จริง ท่านไม่เข้าใจว่าความบาปที่ทำลงไปนั้นร้ายแรงขนาดไหน และไม่ได้ลงมือปฏิรูปตัวเอง แต่กลับหมกมุ่นครุ่นคิดว่าพระเจ้าไม่ทรงยุติธรรมที่ปลดท่านออกจากตำแหน่งกษัตริย์ และไม่ให้ลูกหลานของท่านสืบราชบัลลังก์ต่อไป ท่านมัวแต่กังวลอยู่กับหายนะที่จะเกิดขึ้นกับวงศ์ตระกูลของตน ซาอูลรู้สึกว่าเมื่อช่างน้ำหนักดูแล้ว ความกล้าหาญของท่านในการสู้รบกับศัตรูน่าจะชดเชยความบาปที่ท่านไม่เชื่อฟัง ท่านไม่ยอมรับการตีสอนของพระเจ้าด้วยใจนอบน้อม แต่จิตใจที่หยิ่งผยองของท่านจมดิ่งสู่ความสิ้นหวังอย่างรุนแรงจนแทบจะเสียสติ เหล่าที่ปรึกษาจึงแนะนำให้ท่านหาผู้เชี่ยวชาญด้านดนตรี โดยหวังว่าดนตรีที่ไพเราะนั้นจะช่วยประเล้าประโลมจิตใจที่ปั่นป่วนของท่านให้สงบลงได้ ด้วยการทรงนำของพระเจ้าดาวิดผู้ชำนาญการดีดพิณจึงถูกนำมาเข้าเฝ้าพระราชา เสียงเพลงอันไพเราะเสนาะหูดุจดั่งเสียงจากสวรรค์บันดาลให้เกิดผลตามคาด ความเศร้าหมองที่ปกคลุมจิตใจของซาอูลราวกับเมฆดำทะมึนได้จางหายไปพร้อมกับเสียงเพลง {PP 643.1}

## {PP 643.2}

ช่วงไหนที่ราชสำนักของซาอูลไม่ต้องการความช่วยเหลือของดาวิด เขาก็จะกลับไปเลี้ยงแกะบนเนินเขาตามเดิมและใช้ชีวิตสมถะเรียบง่ายต่อไป แต่เมื่อถึงคราวจำเป็นดาวิดก็จะถูกเรียกให้ไปช่วยสงบจิตใจที่ฟุ้งซ่านของซาอูลจนกว่าวิญญาณชั่วจะละไปจากท่าน แม้ว่าซาอูลจะมีความโปรดปรานต่อดาวิดและดนตรีที่เขาเล่นเพียงไร แต่เมื่อดาวิดออกจากพระราชวังกลับไปสู่ทุ่งหญ้าและเนินเขา เด็กหนุ่มผู้เลี้ยงแกะก็รู้สึกโล่งอกสบายใจ {PP 643.2}

## {PP 643.3}

ดาวิดกำลังเติบโตขึ้นเป็นที่โปรดปรานของพระเจ้าและเป็นที่นิยมชมชอบของคนทั้งหลาย เขาเคยได้รับการอบรมในทางของพระเจ้า บัดนี้จึงตั้งอกตั้งใจอย่างแน่วแน่กว่าจะทำตามน้ำพระทัยของพระองค์ มีประเด็นใหม่ๆ ที่จะต้องนำมาคิดทบทวนจากการที่ได้อยู่ในราชสำนักของกษัตริย์ เขาได้เห็นถึงหน้าที่รับผิดชอบของเชื้อพระวงศ์ ได้ค้นพบสิ่งที่ทดลองใจของซาอูลเป็นประจำ ได้มองทะลุถึงความลึกลับของอุปนิสัยและการกระทำของกษัตริย์องค์แรกของอิสราเอล ดาวิดเห็นความเศร้าโศกดั่งเมฆดำทะมึนที่ทอดเงาอยู่เหนือความสง่าราศรีของพระราชาและเชื้อพระวงศ์ ทั้งตระหนักรู้ว่าชีวิตส่วนตัวของราชวงศ์ซาอูลไม่มีความสุขเลย ปัญหาเหล่านี้ทำให้ดาวิดผู้ถูกเจิมให้เป็นกษัตริย์เหนืออิสราเอลถึงกับต้องคิดมาก ในขณะที่ขบคิดด้วยความวิตกกังวล เขาก็คว้าพิณขึ้นมาเล่นบรรเลง และเสียงเพลงก็ช่วยนำความคิดของเขาไปหาพระเจ้าพระบิดาแห่งสิ่งดีๆ ทั้งมวล แล้วเมฆหมอกอันมืดดำที่ปกคลุมอยู่เหนือภาพในอนาคตนั้นก็เลือนหายไป {PP 643.3}

## {PP 644.1}

พระเจ้าทรงสอนดาวิดบทเรียนเรื่องการไว้วางใจ พระองค์เคยฝึกโมเสสสำหรับงานของท่านอย่างไร บัดนี้พระองค์ทรงฝึกอบรมบุตรของเจสซีให้พร้อมที่จะนำประชากรของพระองค์ที่ทรงเลือกไว้อย่างนั้น ในขณะที่ดาวิดดูแลฝูงแกะอยู่นั้น เขาได้เรียนรู้ถึงพระเจ้าที่ทรงเลี้ยงดูแลคนของพระองค์ประหนึ่งการเลี้ยงแกะ {PP 644.1}

## {PP 644.2}

เนินเขาเวิ้งว้างและหุบเหวที่เคี้ยวคดเป็นที่ที่ดาวิดเดินร่อนเร่กับฝูงแกะของเขา มันยังเป็นแหล่งซุกซ่อนของสัตว์ล่าเหยื่ออีกด้วย หลายครั้งมีสิงห์โตพุ่งออกจากพุ่มไม้ข้างแม่น้ำจอร์แดน หรือมีหมีออกมาจากถ้ำบนเนินเขา สัตว์ร้ายเหล่านี้จู่โจมฝูงแกะด้วยความหิวโซ ดาวิดมีแต่สายสลิงกับไม้เท้าเป็นอาวุธไม่ต่างกับคนเลี้ยงแกะทั่วไปในสมัยนั้น แต่เขาได้พิสูจน์ถึงพละกำลังและความกล้าหาญตั้งแต่ครั้งยังหนุ่มโดยการปกป้องฝูงแกะที่อยู่ในความดูแลของตน ต่อมาเขาได้บรรยายถึงการเผชิญหน้ากับสัตว์ร้ายเหล่านี้ว่า “เมื่อมีสิงห์หรือหมีมาเอาลูกแกะตัวหนึ่งไปจากฝูง ข้าพระบาทก็ไล่ตามฆ่ามัน และช่วยกู้ลูกแกะนั้นมาจากปากของมัน ถ้ามันลุกขึ้นต่อสู้ข้าพระบาท ข้าพระบาทก็จับหนวดเคราของมัน และทุบตีมันจนตาย” (1 ซามูเอล 17:34, 35 TH1971) ประสบการณ์ในเรื่องเหล่านี้พิสูจน์ว่าดาวิดได้พัฒนาความเชื่อ ความกล้าหาญ และความทรหดอดทนขึ้นมาในชีวิตของเขา {PP 644.2}

## {PP 644.3}

ก่อนที่ดาวิดจะถูกเรียกไปที่ราชสำนักของซาอูล เขามีชื่อเสียงในเรื่องความกล้าหาญอยู่แล้ว เจ้าหน้าที่ที่ทูลเรื่องของเขาให้พระราชาฟังได้รายงานว่าเขาเป็น “นักรบกล้าหาญ พูดจาคมคาย...และองค์พระผู้เป็นเจ้าสถิตกับเขา” (1 ซามูเอล 16:18 TNCV) {PP 644.3}

## {PP 644.4}

เมื่อมีการประกาศสงครามกับชาวฟีลิสเตีย ลูกชาย 3 คนของเจสซีก็สมัครเข้าร่วมกับกองทัพภายใต้การนำของซาอูล ส่วนดาวิดยังคงใช้ชีวิตอยู่ที่บ้าน จนเมื่อเวลาล่วงเลยไปเขาก็ไปเยี่ยมพี่ๆ ที่ค่ายของซาอูลตามคำสั่งของพ่อที่ให้นำข่าวคราวและสิ่งของไปให้พวกพี่ชาย และสืบดูว่าพวกพี่ๆ ยังสุขสบายดีหรือเปล่า เจสซีไม่อาจล่วงรู้ได้ว่าเด็กหนุ่มผู้เลี้ยงแกะคนนี้ได้รับมอบหมายให้ทำภารกิจที่ยิ่งใหญ่กว่า เนื่องจากในขณะนั้นกองทัพอิสราเอลกำลังเผชิญกับอันตราย มีทูตสวรรค์นำดาวิดให้ไปช่วยกู้คนชาติเดียวกันให้พ้นภัย {PP 644.4}

## {PP 645.1}

ขณะที่เดินทางใกล้ถึงค่ายทหาร ดาวิดได้ยินเสียงเอะอะเหมือนกองทหารเตรียมพร้อมที่จะปะทะกับฝ่ายศัตรู “กองทัพกำลังยกออกไปสู้แนวรบ พลางร้องกราวศึก” (1 ซามูเอล 17:20 TH1971) กองทัพอิสราเอลกับกองทัพฟีลิสเตียจัดแนวรบประจัญหน้ากัน ดาวิดวิ่งเข้าไปท่ามกลางหมู่ทหารและทักทายพวกพี่ชาย ขณะที่กำลังสนทนากันอยู่นั้นโกลิอัทยอดนักรบชาวฟีลิสเตียก็เดินก้าวออกมาพร้อมกับพูดจาหยามเหยียดชาวอิสราเอล และท้าให้ส่งทหารออกมาต่อกรกับเขาตัวต่อตัว เมื่อโกลิอัทย้ำคำท้าทายอีกครั้ง และดาวิดเห็นทหารอิสราเอลต่างขวัญหนีดีฝ่อ ทั้งรับรู้ว่าโกลิอัทออกมาท้าทายอย่างนี้วันแล้ววันเล่าโดยไม่มีนักรบอิสราเอลคนใดลุกขึ้นสู้เพื่อหยุดความอวดดีของศัตรูผู้นี้ ดาวิดจึงรู้สึกเหมือนมีไฟแผดเผาใจให้ร้อนรนในการปกป้องพระเกียริต์ของพระเจ้าผู้ทรงพระชนม์อยู่และเพื่อการพิทักษชื่อเสียงให้กับประชากรของพระองค์ {PP 645.1}

## {PP 645.2}

ทหารอิสราเอลต่างรู้สึกท้อถอย ความแกล้วกล้าได้หดหายไปหมดสิ้น ต่างพูดกันและกันว่า “เจ้าเห็นคนนี้ไหม เขาออกมาสบประมาทอิสราเอลอยู่เป็นประจำ” ดาวิดฟังแล้วรู้สึกอับอายขายหน้าจึงร้องออกมาด้วยความโกรธเกรี้ยวว่า “ชาวฟีลิสเตียผู้ไม่ได้เข้าสุหนัตคนนี้เป็นใครกัน ถึงบังอาจมาร้องท้ากองทัพของพระเจ้าผู้ทรงพระชนม์อยู่” (1 ซามูเอล 17:25, 26 TNCV) {PP 645.2}

## {PP 645.3}

เมื่อเอลีอับพี่ชายคนโตของดาวิดได้ยินคำพูดของน้องชายก็รู้ทันทีว่าเขากำลังคิดอะไรอยู่ เพราะในขณะที่เลี้ยงแกะเขาเคยแสดงตนว่าเป็นคนใจกล้าบ้าบิ่นและมีพละกำลังมากหาคนเทียบเท่าได้ยาก นอกจากนั้นการที่ซามูเอลมาเยือนบ้านของบิดาอย่างลึกลับและกลับไปอย่างเงียบๆ ทำให้พวกพี่ชายสงสัยว่าจริงๆ แล้วผู้เผยพระวจนะมีจุดประสงค์เช่นไร พวกพี่ชายอิจฉาที่เห็นดาวิดได้รับเกียรติมากกว่าตน พวกเขาไม่ให้ความสำคัญและไม่แสดงความรักต่อน้องชายให้สมกับที่เขาเป็นคนซื่อตรงและมีความรักความห่วงใยต่อพี่ๆ ทุกคน พวกพี่ชายมองดาวิดเป็นเพียงเด็กหนุ่มผู้เลี้ยงแกะ เพราะเหตุนี้เอลีอับจึงถือว่าคำถามของดาวิดเป็นการกระทบกระเทียบตัวเองว่าขี้ขลาดตาขาวที่ไม่ออกมาปิดปากชาวฟีลิสเตียร่างยักษ์ พี่ชายคนโตจึงตวาดขึ้นว่า “เจ้ามาทำอะไรที่นี่ แล้วเจ้าทิ้งแกะไม่กี่ตัวในถิ่นกันดารไว้ให้ใครดูแล ข้ารู้ว่าเจ้าชอบคุยโวและรู้จักใจชั่วช้าของเจ้า นึกอยากมาดูเขารบกันล่ะสิ” (1 ซามูเอล 17:28 TNCV) ดาวิดตอบด้วยความเคารพแต่เด็ดเดี่ยวว่า “ข้าทำอะไรผิดหรือ” “ไม่มีเหตุผลหรือ” (1 ซามูเอล 17:29 TNCV/TKJV) {PP 645.3}

## {PP 646.1}

มีคนนำถ้อยคำของดาวิดไปกราบทูลพระราชา ท่านจึงเรียกให้นำตัวเด็กหนุ่มดาวิดมาเข้าเฝ้า ซาอูลรู้สึกประหลาดใจขณะที่ฟังผู้เลี้ยงแกะกล่าวว่า “อย่าให้จิตใจของผู้ใดฝ่อไปเพราะชายคนนั้นเลย ผู้รับใช้ของฝ่าพระบาทจะไปสู้รบกับคนฟีลิสเตียคนนี้” (1 ซามูเอล 17:32 TH1971) ซาอูลพยายามเปลี่ยนใจดาวิด แต่หนุ่มน้อยผู้นี้ยืนยันอย่างแน่วแน่ ดาวิดตอบอย่างสุภาพเรียบง่ายและเล่าประสบการณ์ขณะที่เฝ้าดูฝูงแกะของบิดาว่า “‘พระเจ้าผู้ทรงช่วยกู้ข้าพระบาทจากขยุ้มเท้าของสิงห์ และจากขยุ้มเท้าของหมี จะทรงช่วยกู้ข้าพระบาทจากมือของคนฟีลิสเตียคนนี้’ และซาอูลจึงตรัสแก่ดาวิดว่า ‘จงไปเถอะ และพระเจ้าจะทรงสถิตอยู่กับเจ้า’”(1 ซามูเอล 17:37 TH1971) {PP 646.1}

## {PP 646.2}

พลทหารทั้งมวลของชาวอิสราเอลต่างสั่นสะท้านต่อคำท้าท้ายอย่างเย้ยหยันของชาวฟีลิสเตียร่างยักษ์เป็นเวลา 40 วันมาแล้ว หัวใจของพวกเขาล่วงลงพื้นดินเมื่อเห็นร่างกายกำยำที่สูงถึง 6 ศอกกับ 1 คืบ (หรือประมาณ 3 เมตรกว่าๆ) โกลิอัทสวมหมวกทองสัมฤทธิ์และเสื้อเกราะน้ำหนัก 5,000 เชเขล (หรือประมาณ 57 กิโลกรัม) เสื้อเกราะนั้นทำด้วยแผ่นทองสัมฤทธิ์ที่เรียงซ้อนกันเหมือนเกล็ดปลาจนไม่มีลูกดอกหรือลูกธนูแทงทะลุได้ และยังสวมสนับแข้งทองสัมฤทธิ์ด้วย นักรบตัวมหึมาสะพายหอกขนาดเขี่องที่ทำจากทองสัมฤทธิ์เช่นกัน “ส่วนด้ามหอกของเขานั้นเหมือนไม้กระพั่นทอผ้า ปลายหอกเป็นเหล็กหนักประมาณ 7 กิโลกรัม มีคนถือโล่นำหน้าเขา” (1 ซามูเอล 17:7 THSV) {PP 646.2}

## {PP 646.3}

ทุกเช้าเย็นโกลิอัทมายืนต่อหน้าค่ายทหารอิสราเอลแล้วตะโกนดังลั่นว่า “‘ทำไมพวกเจ้าออกมายืนแถวเตรียมรบเล่า ข้าไม่ใช่ชาวฟีลิสเตียหรือ และเจ้าเป็นคนรับใช้ของซาอูลมิใช่หรือ จงเลือกชายคนใดคนหนึ่งออกมา ให้เขาลงมาหาข้า ถ้าเขาสามารถสู้และฆ่าข้าได้ พวกเราก็จะเป็นคนรับใช้ของพวกเจ้า แต่ถ้าข้าสู้ชนะและฆ่าเขาตาย พวกเจ้าก็จะเป็นคนรับใช้ของพวกเรา และรับใช้พวกเรา’ ชาวฟีลิสเตียคนนั้นพูดว่า ‘วันนี้เราขอท้าแนวรบของอิสราเอล ส่งชายคนใดคนหนึ่งให้ออกมาสู้กับเราตัวต่อตัว’” (1 ซามูเอล 17:8–10 NTV) {PP 646.3}

## {PP 646.4}

ถึงแม้กษัตริย์ซาอูลอนุญาตให้ดาวิดรับคำท้าของโกลิอัท แต่ไม่กล้าคาดหวังว่าดาวิดจะประสบความสำเร็จในวีรกรรมครั้งนี้ได้ ท่านรับสั่งให้นำชุดเกราะสำหรับพระราชามาให้เด็กหนุ่มสวมใส่ มีคนเอาหมวกทองสัมฤทธิ์อันหนักอึ้งมาวางบนหัวของเขา ทั้งเอาเสื้อเกราะมาสวมใส่ให้ พร้อมด้วยดาบของพระราชาคาดไว้ที่เอว เมื่อแต่งกายเสร็จดาวิดก็มุ่งหน้าออกไปเพื่อทำภารกิจ แต่เพียงไม่นานเขาก็เดินย้อมกลับมา สิ่งแรกที่ทุกคนคิดคือดาวิดคงไม่กล้าเสี่ยงชีวิตด้วยการต่อสู้กับศัตรูที่เหนือกว่าขนาดนั้น แต่สิ่งนี้ไม่ได้อยู่ในความคิดของหนุ่มผู้หาญกล้าเลย เขากลับมาหาซาอูลเพื่อร้องขอให้ถอดชุดเกราะที่หนักอึ้งนั้นออก โดยกล่าวว่า “ข้าพระบาทจะสวมเครื่องเหล่านี้ไปไม่ได้ เพราะว่าข้าพระบาทไม่ชิน” (1 ซามูเอล 17:39 TH1971) ดาวิดจึงถอดเครื่องเกราะของพระราชาออก แล้วถือไม้เท้าไว้ในมือแทน พร้อมสะพายย่ามของผู้เลี้ยงแกะและสายสลิงธรรมดาเส้นหนึ่ง เขาเลือกหินกลมเกลี้ยง 5 ก้อนจากลำธารใส่ย่าม และถือสลิงไว้ในมือขณะที่ประชิดเข้าไปหาโกลิอัท ชาวฟีลิสเตียร่างยักษ์ย่างก้าวออกมาอย่างเหี้ยมหาญและคาดว่าจะพบกับทหารผู้องอาจแกล้วกล้าที่สุดของคนอิสราเอล มีผู้ถือเกราะเดินนำหน้า ดูเหมือนไม่มีอะไรจะต่อกรกับโกลิอัทได้ ขนะที่เข้าใกล้ก็สังเกตเห็นว่าดาวิดเป็นเพียงเด็กหนุ่ม จึงเรียกว่าไอ้เด็กน้อยเอ๋ย เพราะเขายังเป็นหนุ่มละอ่อนอยู่ ใบหน้าของดาวิดเปล่งปลั่งสะท้อนถึงสุขภาพที่ดี ทรวดทรงองเอวที่ได้สัดส่วนมองเห็นชัดเพราะเขาไม่ใส่เสื้อเกราะ แต่ร่างกายของหนุ่มน้อยกับร่างยักษ์ของนักรบชาวฟีลิสเตียนั้นแตกต่างจนเห็นได้อย่างถนัดชัดเจน {PP 646.4}

## {PP 647.1}

โกลิอัทเห็นแล้วตาเบิกโพลง จึงตะคอกด้วยความขึ้งโกรธว่า “ข้าเป็นหมาหรือไง เจ้าจึงถือไม่มาด้วย” แล้วก็แช่งด่าเย้ยหยันโดยอ้างบรรดาพระทั้งหลายที่พอจะคิดออกว่า “มาหาข้าสิ ข้าจะได้เอาเนื้อเจ้าให้นกในอากาศกับสัตว์ป่าในทุ่งกิน” (1 ซามูเอล 17:43–44 NTV) {PP 647.1}

## {PP 647.2}

ดาวิดไม่พรั่นพรึงต่อนักรบชาวฟีลิสเตีย แต่ยังก้าวเท้าไปหาคู่ต่อสู้และพูดว่า “ท่านมีดาบ แหลน และหอกซัดมาหาเรา แต่เรามาหาท่านด้วยพระนามของพระผู้เป็นเจ้าจอมโยธา พระเจ้าของกองทัพของอิสราเอลที่ท่านท้าทาย วันนี้พระผู้เป็นเจ้าจะมอบท่านไว้ในมือของเรา และเราจะปราบท่าน และตัดหัวท่าน และเราจะเอาศพทหารของชาวฟีลิสเตียให้นกในอากาศกับสัตว์ป่าในโลกกิน เพื่อทั่วทั้งโลกจะได้รู้ว่ามีพระเจ้าในอิสราเอล และทุกคนที่อยู่ที่นี่จะได้รูัว่าพระผู้เป็นเจ้าไม่ได้ช่วยให้รอดด้วยดาบและแหลน เพราะการสู้รบเป็นของพระผู้เป็นเจ้า และพระองค์จะมอบท่านไว้ในมือของพวกเรา” (1 ซามูเอล 17:45–47 NTV) {PP 647.2}

## {PP 648.1}

น้ำเสียงของดาวิดดังก้องสนั่นและไร้ความเกรงกลัว สายตาเปล่งประกายถึงความปลื้มปิติแห่งชัยชนะ สุ้มเสียงอันสดใสของเขาก้องกังวานไปในอากาศ ทหารนับพันนับหมื่นที่รวมพลเพื่อทำศึกสงครามก็ได้ยินอย่างชัดเจน ความเกรี้ยวกราดของโกลิอัทเดือดดาลถึงขั้นสุด เขาเปิดเหล็กป้องกันหน้าผากออกแล้วกระโจนเข้าใส่คู่ต่อสู้หวังจะทำลาย ส่วนลูกของเจสซีก็เตรียมพร้อมที่จะรับมือ “เมื่อชาวฟีลิสเตียผู้นั้นก้าวเข้าไปหาดาวิดใกล้ยิ่งขึ้น ดาวิดจึงรีบวิ่งสู่สนามรบเพื่อปะทะกับชาวฟีลิสเตียผู้นั้น ดาวิดหยิบก้อนหินที่อยู่ในถุงออกมาก้อนหนึ่ง และเหวี่ยงถูกหน้าผากของชาวฟีลิสเตีย หินก้อนนั้นฝังเข้าไปในหน้าผาก และเขาก็ทรุดตัวลงบนพื้นดิน” (1 ซามูเอล 17:48–49 NTV) {PP 648.1}

## {PP 648.2}

แนวรบของกองทัพทั้ง 2 ฝ่ายต่างรู้สึกทึ่งกับภาพที่เห็น ก่อนนี้พวกเขามั่นใจว่าดาวิดจะต้องถูกฆ่าตายเป็นแน่ แต่เมื่อได้ยินเสียงก้อนหินพุ่งเข้าใส่เป้าหมายอย่างจัง นักรบร่างใหญ่ถึงกับสะท้านสะเทือน และโบกมือคว้าอากาศเหมือนคนตาบอด จากนั้นก็โซซัดโซเซแล้วล้มลงถึงดินเหมือนต้นโอ๊กที่ถูกโค่นลงอย่างไรอย่างนั้น ดาวิดไม่รีรอ เขากระโจนใส่ร่างของชาวฟีลิสเตียที่นอนแอ้งแม้งอยู่นั้น แล้วคว้าดาบอันหนักอึ้ง เมื่อสักครู่ที่ผ่านมาทหารตัวมหึมาเพิ่งอวดโอ้ว่าจะใช้ดาบเล่มนี้ตัดหัวให้พ้นไปจากบ่าของเจ้าหนุ่มดาวิดแล้วจะเอาศพไปเลี้ยงนกเลี้ยงกา บัดนี้ดาวิดยกดาบขึ้นแล้วฟันคอให้ศีรษะของคนอวดดีกลิ้งออกไปจากลำตัว ทันใดนั้นเสียงโห่ร้องอวยชัยก็ดังขึ้นจากค่ายคนอิสราเอล {PP 648.2}

## {PP 648.3}

ชาวฟีลิสเตียพากันครั่นคร้าม รีบถอยทัพกันอย่างอลหม่าน เสียงโห่ร้องของชาวฮีบรูก้องกังวานตามยอดเขาขณะที่พวกเขาวิ่งไล่ตามศัตรูที่ถอยร่นหลบหนี แล้วคนอิสราเอล “ไล่ติดตามคนฟีลิสเตียไกลไปจนถึงเมืองกัทและถึงประตูเมืองเอโครน ทหารฟีลิสเตียที่บาดเจ็บจึงล้มลงตามทางจากชาอาราอิม ไกลไปจนถึงเมืองกัทและเมืองเอโครน และคนอิสราเอลก็กลับมาจากการไล่ติดตามคนฟีลิสเตีย และมาปล้นค่ายของเขา ดาวิดก็นำศีรษะของคนฟีลิสเตียคนนั้นมาที่กรุงเยรู้ซาเล็ม แต่เขาเอาเครื่องอาวุธของเขาไว้ที่เต็นท์ของตนแล้ว” (1 ซามูเอล 17:52–54 TH1971) {PP 648.3}
