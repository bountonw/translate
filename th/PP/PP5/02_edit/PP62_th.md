---
chapter:
  number: 62
  title:
    th: การเจิมดาวิด
    en: The Anointing of David
  url: https://legacy.egwwritings.org/?ref=en_PP.637&para=84.2996
  basedon: ศึกษาควบคู่กับ 1 ซามูเอล บทที่ 16:1–13
---

## {PP 637.1}

หมู่บ้านเบธเลเฮมตั้งอยู่ห่างออกไปไม่กี่ไมล์ทางใต้ของกรุงเยรูซาเล็ม ซึ่งเป็น “นครของพระมหาราชา” (สดุดี 48:2 TH1971) เป็นสถานที่ที่ดาวิดบุตรเจสซีเกิด 1,000 กว่าปีก่อนพระกุมารเยซูบรรทมหลับอยู่ในรางหญ้าและมีนักปราชญ์จากทิศบูรพามานมัสการพระองค์ หลายศตวรรษก่อนการประสูติของพระผู้ช่วยให้รอด ดาวิดดูแลฝูงแกะที่เล็มหญ้าอยู่บนเนินเขาที่อยู่รายรอบหมู่บ้านเบธเลเฮม เด็กชายเลี้ยงแกะธรรมดาคนนี้ขับร้องเพลงที่แต่งขึ้นเอง น้ำเสียงใสๆ ของเขาผสมกลมกลืนไปกับเสียงพิณอันไพเราะเพราะพริ้ง องค์พระผู้เป็นเจ้าทรงเลือกดาวิดและฝึกฝนเขาผ่านการใช้ชีวิตอย่างสันโดษท่ามกลางฝูงแกะเพื่อให้พร้อมสำหรับงานที่จะทรงมอบหมายให้ในอีกหลายปีต่อมา {PP 637.1}

## {PP 637.2}

ในขณะที่ดาวิดใช้ชีวิตสมถะเรียบง่ายตามประสาผู้เลี้ยงแกะอยู่นั้น พระเจ้าตรัสกับผู้เผยพระวจนะซามูเอลเกี่ยวกับเขา “องค์พระผู้เป็นเจ้าตรัสกับซามูเอลว่า ‘เจ้าจะคร่ำครวญเรื่องที่เราถอดซาอูลออกจากตำแหน่งกษัตริย์อิสราเอลไปอีกนานเท่าใด บัดนี้จงเติมน้ำมันให้เต็มเขาสัตว์ และออกเดินทาง เราจะส่งเจ้าไปพบเจสซีแห่งเบธเลเฮม เราได้เลือกบุตรชายคนหนึ่งของเขาให้เป็นกษัตริย์’… ‘จงเอาวัวตัวเมียไปด้วยตัวหนึ่ง และพูดว่า “ข้าพเจ้ามาเพื่อถวายเครื่องบูชาแด่องค์พระผู้เป็นเจ้า” จงเชิญเจสซีไปร่วมการถวายเครื่องบูชา แล้วเราจะบอกให้เจ้ารู้ว่าจะต้องทำอะไรบ้าง เจ้าจงเจิมตั้งคนที่เราบอกไว้สำหรับเรา’ ซามูเอลก็ปฏิบัติตามพระดำรัสสั่งขององค์พระผู้เป็นเจ้า เมื่อเขามาถึงเบธเลเฮมบรรดาผู้อาวุโสของเมืองนั้นหวาดกลัวจนตัวสั่นและถามเขาว่า ‘ท่านมาอย่างสันติหรือ’ ซามูเอลตอบว่า ‘ถูกแล้ว เรามาอย่างสันติ’” (1 ซามูเอล 16:1–5 TNCV) ผู้อาวุโสเหล่านั้นรับคำเชิญให้ไปร่วมพิธีถวายบูชา แล้วซามูเอลก็เรียกให้เจสซีพร้อมกับบรรดาลูกชายของเขามา มีการสร้างแท่นบูชา ส่วนเครื่องบูชาก็ตระเตรียมไว้พร้อมแล้ว ทุกคนในครัวเรือนของเจสซีก็อยู่กันพร้อมหน้าพร้อมตายกเว้นดาวิดบุตรคนเล็กที่ถูกมอบหมายให้เฝ้าฝูงแกะ เพราะเป็นการไม่ปลอดภัยที่จะทิ้งฝูงแกะไว้โดยไม่มีคนดูแล {PP 637.2}

## {PP 638.1}

เมื่อการถวายบูชาเสร็จสิ้นแล้ว ก่อนที่จะร่วมรับประทานอาหาร ซามูเอลพินิจพิจารณาบุตรชายของเจสซีตามหน้าที่ผู้เผยพระวจนะ ทุกคนล้วนดูสง่าผ่าเผย ลูกชายคนโตชื่อเอลีอับเป็นคนสูงโปร่งหล่อเหลาคล้ายคลึงกับซาอูลมากกว่าน้องๆ มีรูปร่างงดงามสะดุดตาผู้เผยพระวจนะ ขณะที่ซามูเอลจดจ้องที่ชายผู้มีความภูมิฐานเยี่ยงเจ้าชายคนหนึ่งท่านคิดว่า ‘ต้องคนนี้แน่ที่พระเจ้าทรงเลือกให้มาแทนที่ซาอูล’ ท่านจึงรอการอนุญาตจากพระเจ้าสำหรับการเจิมชายผู้นี้ แต่พระเยโฮวาห์ไม่สนพระทัยในรูปโฉมภายนอก เอลีอับเป็นคนที่ไม่ยำเกรงพระเจ้า ถ้าขึ้นเป็นกษัตริย์ก็จะทะนงตัวและเคี่ยวเข็ญประชาชน องค์พระผู้เป็นเจ้าจึงตรัสกับซามูเอลว่า “อย่าตัดสินจากรูปร่างหน้าตาหรือส่วนสูง เพราะเราไม่ได้เลือกคนนี้ องค์พระผู้เป็นเจ้าไม่ได้มองอย่างที่มนุษย์มอง มนุษย์มองรูปลักษณ์ภายนอก แต่องค์พระผู้เป็นเจ้ามองดูจิตใจ” (1 ซามูเอล 16:7 TNCV) รูปลักษณ์ที่งดงามภายนอกของคนคนหนึ่งไม่สามารถทำให้เขาเป็นที่ยอมรับของพระเจ้าได้ ความงดงามที่แท้จริงจะแสดงออกผ่านทางสติปัญญา พร้อมด้วยความดีเลิศของอุปนิสัยและการประพฤติที่ดี การเป็นที่ยอมรับของพระเจ้าจอมโยธานั้นขึ้นอยู่กับคุณค่าภายในและความงดงามของจิตใจ เมื่อเราพิจารณาตัวเราเองหรือคนอื่นก็ควรตระหนักถึงความจริงข้อนี้ให้ถ่องแท้ เราสามารถเรียนรู้ได้จากความผิดพลาดของซามูเอลว่า การตีค่าคนจากหน้าตาที่สวยงามหรือรูปร่างที่สูงสง่านั้นช่างเป็นสิ่งที่ไร้สาระ เห็นได้ว่าด้วยสติปัญญาของมนุษย์แล้วเราไม่สามารถเข้าใจความลึกลับที่ซ่อนเร้นอยู่ในใจของคนหรือหยั่งรู้ถึงพระประสงค์ของพระเจ้าได้ถ้าปราศจากการชี้นำเป็นพิเศษจากสวรรค์ พระดำริและวิถีของพระเจ้าที่ทรงมีต่อชีวิตที่พระองค์ทรงสร้างนั้นสูงเกินกว่าสมองอันจำกัดของมนุษย์จะเข้าใจได้ แต่เราสามารถมั่นใจได้ว่าพระองค์จะทรงนำลูกๆ ของพระองค์ให้รับหน้าที่ที่ตรงกับคุณสมบัติที่พวกเขามี พระองค์จะทรงเสริมทักษะให้เขาสามารถทำงานที่พระองค์ทรงมอบให้นั้นสำเร็จ ถ้าเขาเพียงแต่ยอมมอบเจตจำนงของตนให้กับพระเจ้าเพื่อพระพรของพระองค์จะไม่สูญเปล่าเนื่องด้วยความดื้อรั้นของมนุษย์ {PP 638.1}

## {PP 638.2}

หลังจากซามูเอลพิจารณาเอลีอับแล้ว น้องชายอีก 6 คนที่อยู่ในงานพิธีก็เรียงลำดับเข้ามาให้ผู้เผยพระวจนะพิจารณา แต่ไม่มีสัญญาณจากพระเจ้าว่าจะทรงเลือกใครคนใดในพวกเขา ซามูเอลมองชายหนุ่มคนสุดท้ายด้วยใจลุ้นระทึก ท่านรู้สึกสับสนงงงันจึงถามเจสซีว่า “ท่านมีลูกชายเท่านี้หรือ” ผู้เป็นพ่อตอบว่า “ยังมีลูกคนสุดท้องอีกคนหนึ่ง แต่เขาเลี้ยงแกะอยู่” ซามูเอลจึงสั่งให้ไปตามโดยกล่าวว่า “เราจะไม่นังลงจนกว่าเขาจะมา” (1 ซามูเอล 16:11 TNCV) {PP 638.2}

## {PP 641.1}

ผู้เลี้ยงแกะที่อยู่โดยลำพังนั้นตกใจเมื่อมีคนมาร้องเรียกว่าผู้เผยพระวจนะมาที่บ้านเบธเลเฮมและส่งคนให้มาตาม ถึงแม้ดาวิดจะแปลกใจและสงสัยว่าทำไมคนที่เป็นทั้งผู้เผยพระวจนะและเป็นผู้พิพากษาชนชาติอิสราเอลถึงต้องการพบเขา แต่เขาก็สนองคำเรียกนั้นโดยไม่ลังเล “เขาเป็นเด็กหนุ่มผิวพรรณดี รูปร่างหน้าตาหล่อเหลา” (1 ซามูเอล 16:12 TNCV) ซามูเอลพึงพอใจในเด็กหนุ่มผู้เลี้ยงแกะรูปหล่อ ล่ำสัน และมีความเสงี่ยมเจียมตัวผู้นี้ ขณะนั้นพระสุรเสียงของพระเจ้าตรัสกับผู้เผยพระวจนะขึ้นว่า “‘จงลุกขึ้นเจิมตั้งเขาไว้ เพราะเป็นคนนี้แหละ’ ซามูเอลจึงนำขวดเขาน้ำมันและเจิมตั้งเขา … [ออกจาก] ท่ามกลางพี่ชายของเขา และ พระวิญญาณของพระเจ้าก็สวมทับดาวิดอย่างมากตั้งแต่วันนั้นเป็นต้นไป” (1 ซามูเอล 16:12–13 TH1971) ผู้เผยพระวจนะได้ทำงานที่ได้รับมอบหมายจนสำเร็จ ท่านจึงกลับไปที่รามาห์ด้วยความโล่งใจ {PP 641.1}

## {PP 641.2}

ซามูเอลไม่ได้แจ้งภารกิจของท่านให้ใครทราบ แม้แต่คนในครอบครัวของเจสซีก็ไม่มีใครรู้ ส่วนพิธีเจิมดาวิดก็ทำเป็นการลับ การเจิมนี้ช่วยให้ชายหนุ่มเห็นภาพอนาคตอันสูงศักดิ์อยู่รำไร ซึ่งการล่วงรู้นี้เป็นแรงบันดาลใจให้เขาซื่อสัตย์ต่อพระประสงค์ของพระเจ้าสำหรับชีวิตของตน แม้ต้องประสบกับสถานการณ์ที่ผกผันและอันตรายอยู่หลายปีก็ตาม {PP 641.2}

## {PP 641.3}

เกียรติศักดิ์ที่ดาวิดได้รับไม่ได้ทำให้เขาหลงตัวเองแต่อย่างใด ถึงแม้ว่าเขาจะได้ขึ้นสู่ตำแหน่งที่สูงส่ง แต่ก็ยังคงพอใจทำงานเดิมต่อไปขณะที่รอให้เหตุการณ์ดำเนินไปตามเวลาและวิธีการของพระเจ้า เขายังคงถ่อมตนและสงบเสงี่ยมเหมือนก่อนที่ได้รับการเจิม เด็กหนุ่มผู้เลี้ยงแกะกลับขึ้นเนินเขาและเฝ้าดูแลฝูงแกะด้วยความเอาใจใส่ดังเดิม เขาได้แต่งทำนองดนตรีและดีดพิณบรรเลงด้วยแรงบันดาลใจใหม่ๆ ทิวทัศน์ที่สวยสดงดงามและอุดมสมบูรณ์ไปด้วยพืชนานาพันธุ์ปรากฏอยู่เบื้องหน้า เถาองุ่นออกผลพวงต้องแสงตะวัน เหล่าพฤกษชาติแกว่งไกวไปตามลมที่พัดอย่างแผ่วเบา ดวงอาทิตย์สาดแสงไปทั่วฟ้านภาลัยให้สดใสเหมือนอย่าง “เจ้าบ่าวออกมาจากห้องโถงของเขา และวิ่งไปตามวิถีด้วยความชื่นบานอย่างชายฉกรรจ์” (สดุดี 19:5 TH1971) มียอดเขาแหลมสูงลิ่วระฟ้า ไกลออกไปคือหน้าผาใหญ่อันปราศจากพืชผลของชาวโมอับซึ่งทอดยาวเป็นแนวกำแพงสูง เหนือขึ้นไปคือโดมสีฟ้า และสูงขึ้นไปกว่านั้นคือพระเจ้า ดาวิดมองไม่เห็นพระองค์ แต่ฝีพระหัตถ์ที่ปรากฏในธรรมชาตินั้นเป็นประจักษ์พยานถึงพระองค์ ป่าเขาลำเนาไพรถูกเคลือบด้วยแสงทองอันเหลืองอร่าม ท้องทุ่งและลำธารสะท้อนแสงเป็นประกาย จูงใจให้ไตร่ตรองถึงพระบิดาแห่งดวงสว่าง ผู้ทรงเป็นปฐมเหตุให้เกิดของประทานอันดีและสมบูรณ์แบบทั้งมวล (ดู ยากอบ 1:17) สรรพสิ่งต่างสำแดงพระลักษณะและความยิ่งใหญ่ของพระเจ้าอยู่ตรงหน้ากวีหนุ่มอยู่ทุกเมื่อเชื่อวัน ทำให้หัวใจเต็มเปี่ยมด้วยความรักและความชื่นชนยินดี ความเข้าใจในพระราชกิจของพระเจ้าทำให้ความคิดจิตใจของดาวิดเติบโตและแข็งแกร่งขึ้น เป็นการเตรียมเขาให้พร้อมสำหรับหน้าที่ที่กำลังจะมาถึง ดาวิดกระชับความสัมพันธ์ที่มีต่อพระเจ้าให้แน่นแฟ้นขึ้นทุกวัน เขาครุ่นคิดใคร่ครวญถึงพระองค์อยู่ตลอดเวลาจึงได้แนวคิดใหม่ๆ ในการแต่งเพลง เสียงร้องขับขานอันไพเราะของเขาลอยล่องก้องกังวานไปตามเชิงเขาราวกับเป็นการตอบสนองต่อบทเพลงอันชื่นบานของเหล่าทูตสวรรค์ {PP 641.3}

## {PP 642.1}

ใครเล่าจะคำนวนผลของการตรากตรำทำงานและการตระเวนอยู่ท่ามกลางเนินเขาอันเปล่าเปลี่ยวเป็นเวลาหลายปีได้ ความสัมพันธ์กับธรรมชาติและความสนิทแนบแน่นกับพระเจ้า การดูแลฝูงแกะให้ผ่านพ้นภัยอันตราย รวมทั้งความทุกข์สุขของชีวิตที่สันโดษ สิ่งเหล่านี้ไม่เพียงแต่ช่วยหล่อหลอมอุปนิสัยของดาวิดและส่งผลต่อชีวิตของเขาในเวลาต่อมา แต่ยังจุดประกายความรักและความเชื่อในจิตใจคนของพระเจ้าในทุกสมัยผ่านบทเพลงสดุดีของเขา เพลงเหล่านี้นำให้คนของพระเจ้ายิ่งใกล้ชิดกับพระองค์ผู้เปี่ยมด้วยความรักอันไม่สิ้นสุดมากยิ่งขึ้น คือสนิทแนบแน่นกับพระเจ้าซึ่งบรรดาชีวิตที่พระองค์ทรงสร้างธำรงอยู่ในพระองค์ {PP 642.1}

## {PP 642.2}

ดาวิดผู้มีความกระฉับกระเฉงแข็งแรงคล่องแคล่วและเป็นหนุ่มรูปงามกำลังเตรียมตัวที่จะรับตำแหน่งที่สูงส่งท่ามกลางกลุ่มชนชั้นสูงที่สุดทั่วทั้งปฐพี เขาใช้ตาลันต์ความสามารถที่ได้รับอันเป็นของประทานพิเศษจากพระเจ้าเพื่อถวายเกียรติแด่พระองค์ผู้ประทานให้ การฉวยโอกาสเพื่อเพ่งพินิจพิจารณาถึงพระเจ้าทำให้เขามีสติปัญญาและมีความศรัทธาอันเป็นที่โปรดปรานของพระองค์และเหล่าทูตสวรรค์ ในขณะที่เขาใคร่ครวญถึงความไพบูลย์ของพระผู้สร้าง ทำให้เขาซาบซึ้งถึงพระลักษณะของพระเจ้ามากยิ่งขึ้น ประเด็นที่เคยคลุมเคลือได้รับความกระจ่าง ข้อสังสัยต่างๆ ได้รับการชี้แจง ความสับสนกลับกลายเป็นความเข้าใจที่ลงตัว ทางแสงใหม่ที่สาดส่องเข้ามายังผลให้เกิดความปราบปลื้มยินดีทำให้ดาวิดตอบสนองด้วยเสียงเพลงที่ไพเราะยิ่งกว่าเดิมเพื่อถวายเกียรติแด่พระเจ้าและแด่พระผู้ไถ่ ความรักของพระองค์ที่คอยขับเคลื่อนเขาอยู่ ความทุกข์โศกที่ประดังเข้ามา และชัยชนะที่เขาได้รับล้วนแล้วแต่เป็นหัวข้อให้เขาครุ่นคิดคำนึง ขณะที่เขามองเห็นความรักของพระเจ้าผ่านการทรงนำต่างๆ ในชีวิต จิตใจของเขาเต็มตื้นไปด้วยความรักและการขอบพระคุณพระเจ้า เขาเปล่งเสียงออกมาด้วยท่วงทำนองที่ไพเราะยิ่งขึ้น ในขณะที่สายพิณสะท้อนถึงความปลื้มปิติอย่างเหลือล้น ชายหนุ่มเลี้ยงแกะผู้นี้จึงเติบโตเข้มแข็งขึ้นตามลำดับ และความรู้ของเขาก็เพิ่มพูนอย่างต่อเนื่องเพราะพระวิญญาณของพระเจ้าสถิตอยู่กับเขา {PP 642.2}
