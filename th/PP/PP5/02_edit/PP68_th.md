---
chapter:
  number: 68
  title:
    th: ดาวิดที่เมืองศิกลาก
    en: David at Ziklag
  url: https://legacy.egwwritings.org/?para=84.3236
  basedon: ศึกษาควบคู่กับ 1 ซามูเอล 29; 30; 2 ซามูเอล 1
---

## {PP 690.1}

ดาวิดกับคนของท่านไม่ได้ร่วมกับชาวฟีลิสเตียในการสู้รบกับซาอูล แม้ว่าจะเดินทางไปด้วยกันจนถึงสนามรบก็ตาม ในขณะที่กองทัพทั้งสองฝ่ายเตรียมตัวเข้าประจัญบาน บุตรของเจสซีตกอยู่ในสภาพกลืนไม่เข้าคายไม่ออก ชาวฟีลิสเตียคาดหวังให้ท่านต่อสู้เพื่อพวกเขา ถ้าท่านถอยออกจากสนามรบและทิ้งหน้าที่ที่ได้รับมอบหมาย ท่านจะไม่เพียงแต่ถูกกล่าวหาว่าเป็นคนขี้ขลาดตาขาว แต่จะถูกครหาว่าเนรคุณและทรยศต่อกษัตริย์อาคีชที่เคยปกป้องและไว้ใจท่าน การทำเช่นนั้นจะทำให้ชื่อเสียงของท่านแปดเปื้อนตลอดกาล และจะเปิดโอกาสให้ศัตรูที่หน้ากลัวกว่าซาอูลเข้ามาเล่นงาน แต่อย่างไรเสียท่านจะไม่ยอมสู้รบกับชาวอิสราเอลเป็นอันขาด เพราะถ้าทำเช่นนั้นก็จะเป็นการทรยศต่อประเทศชาติของตนเอง และท่านจะกลายเป็นปรปักษ์ของพระเจ้าและเป็นศัตรูต่อประชากรของพระองค์ ท่านจะไม่มีวันได้ขึ้นครองบัลลังก์ของอิสราเอล และถ้าซาอูลเสียชีวิตจากการสู้รบในครั้งนี้ ทุกคนก็จะโทษดาวิด {PP 690.1}

## {PP 690.2}

พระเจ้าทรงนำให้ดาวิดตระหนักได้ว่าท่านเดินผิดพลาดไปแล้ว ถ้าท่านไปลี้ภัยในปราการภูผาของพระเจ้าก็จะดีกว่าสิ่งที่ท่านกระทำเป็นไหนๆ เพราะท่านไปขอพึ่งคนที่ประกาศตัวเป็นศัตรูของพระเยโฮวาห์และประชากรของพระองค์ แต่ด้วยพระเมตตาคุณอันยิ่งใหญ่ของพระเจ้า พระองค์ไม่ทรงลงโทษผู้รับใช้ของพระองค์ที่เดินผิดพลาดในเรื่องนี้ด้วยการทิ้งให้ท่านอยู่ในภาวะจนตรอก เพราะถึงแม้ดาวิดไม่ได้ยึดมั่นในฤทธิ์อำนาจของพระเจ้า จนเป็นเหตุให้ท่านสะดุดและเบี่ยงออกจากทางซื่อตรง แต่ใจจริงของท่านยังปรารถนาที่จะสัตย์ซื่อต่อพระเจ้า ในขณะที่ซาตานกับบรรดาทูตของมันกำลังช่วยเหลือศัตรูของพระเจ้าและของคนอิสราเอลให้วางแผนต่อสู้กษัตริย์ที่ละทิ้งพระเจ้า ฝ่ายทูตสวรรค์ของพระองค์กำลังหาทางช่วยดาวิดให้พ้นจากอันตราย มีทูตสวรรค์ดลใจพวกเจ้านายฟีลิสเตียให้คัดค้านเรื่องที่ดาวิดและกองกำลังของท่านจะเข้าร่วมกับกองทัพฟีลิสเตียในการต่อสู้ที่กำลังจะเกิดขึ้น {PP 690.2}

## {PP 691.1}

พวกเจ้านายชาวฟีลิสเตียห้อมล้อมกษัตริย์อาคีชและทักท้วงว่า “พวกฮีบรูเหล่านี้มาทำอะไรที่นี่” ฝ่ายอาคีชไม่อยากให้พันธมิตรที่สำคัญเช่นนี้แยกออกจากพวกเขาไปจึงตอบว่า “นี่คือดาวิดมหาดเล็กซาอูลกษัตริย์อิสราเอลไม่ใช่หรือ เขาอยู่กับเรามาเป็นวันเป็นปีแล้ว ตั้งแต่วันที่เขาหนีมาหาข้าพเจ้า ข้าพเจ้ายังไม่พบความผิดในตัวเขาเลย”<!--1 ซามูเอล 29:3 TH1971--> {PP 691.1}

## {PP 691.2}

ถึงกระนั้นพวกเจ้านายยังคงยืนกรานอย่างแข็งขันต่อไปว่า “ส่งเขากลับไปเถิด เขาจะได้กลับไปยังสถานที่ซึ่งพระองค์ทรงกำหนดให้ ห้ามเขาไปช่วยเรารบเด็ดขาด มิฉะนั้นเขาจะทรยศเราและไปเข้าข้างนายเดิม ลองคิดดูสิว่า เขาจะได้รับความโปรดปรานสักเพียงใดจากการนำศีรษะของพวกเราไปถวาย ดาวิดคนนี้ไม่ใช่หรือที่พวกเขาร้องรำทำเพลงว่า ‘ซาอูลฆ่าศัตรูนับพัน และ ดาวิดฆ่าศัตรูนับหมื่น’” (1 ซามูเอล 29:4–5 TNCV) การฆ่าโกลิอัทยอดทหารของพวกเขาและชัยชนะของคนอิสราเอลในครั้งนั้นยังเป็นเรื่องที่พวกเจ้านายฟีลิสเตียยังจำขึ้นใจ พวกเขาไม่เชื่อว่าดาวิดจะรบกับชนชาติของตนเอง และถ้าท่านแปรพรรคระหว่างรบท่านสามารถทำร้ายชาวฟีลิสเตียได้มากกว่ากองทัพทั้งหมดของซาอูล {PP 691.2}

## {PP 691.3}

กษัตริย์อาคีชต้องจำยอม จึงเรียกดาวิดมาแล้วกล่าวแก่ท่านว่า “พระเยโฮวาห์ทรงพระชนม์อยู่แน่ฉันใด ท่านได้ปฏิบัติตนเป็นคนซื่อตรง และในการที่ท่านออกทัพและยกทัพกลับร่วมกับเราก็เป็นที่ประเสริฐในสายตาของเรา เพราะเราไม่เห็นความชั่วร้ายในตัวท่านตั้งแต่วันที่ท่านมาอยู่กับเราจนถึงวันนี้ แต่อย่างไรก็ตามเจ้านายทั้งหลายไม่เห็นชอบในเรื่องท่าน ฉะนั้นขอท่านกลับไปเสีย จงไปอย่างสันติเถิด เพื่อไม่ให้เป็นที่ขัดใจเจ้านายฟีลิสเตียทั้งหลาย” ( 1 ซามูเอล 29:6–7 TKJV) {PP 691.3}

## {PP 691.4}

ดาวิดไม่กล้าเปิดเผยความรู้สึกในใจจึงตอบว่า “ข้าพระบาททำอะไรหรือ นับแต่วันที่ข้าพระบาทมาเข้าเฝ้าฝ่าพระบาทจนบัดนี้ ฝ่าพระบาทรงพบสิ่งใดไม่ดีในตัวข้าพระบาทหรือ ทำไมข้าพระบาทออกไปสู้รบกับศัตรูของฝ่าพระบาทไม่ได้” (1 ซามูเอล 29:8 TNCV) {PP 691.4}

## {PP 691.5}

คำตอบของกษัตริย์อาคีชคงทำให้ดาวิดรู้สึกละอายใจและสำนึกผิดเมื่อนึกถึงการหลอกลวงของตนเองที่ช่างไม่เหมาะสมกับการเป็นผู้รับใช้ของพระเยโฮวาห์ โดยอาคีชกล่าวว่า “เรารู้ว่าเจ้าเป็นที่ชื่นชอบในสายตาของเราเหมือนทูตของพระเจ้า แต่ขุ่นพลฟีลิสเตียกล่าวว่า ‘ห้ามเขาไปช่วยเรารบเด็ดขาด’ เจ้ากับบริวารของนายเจ้าจงตื่นขึ้นแต่เช้าและกลับไปทันทีเมื่อฟ้าสาง” (1 ซามูเอล 29:9–10 TNCV) ฉะนั้นกับดักจึงพังลง และดาวิดก็เป็นอิสระ {PP 691.5}

## {PP 692.1}

หลังจากดาวิดกับกองกำลัง 600 นายเดินทาง 3 วันก็มาถึงเมืองศิกลากซึ่งเป็นบ้านของพวกเขาในดินแดนชาวฟีลิสเตีย แต่สิ่งที่พบเห็นเมื่อไปถึงนั้นคือซากเมืองที่ถูกทำลาย ขณะที่ดาวิดกับกองกำลังของท่านไม่อยู่พวกอามาเลขได้ฉวยโอกาสแก้แค้นที่ดาวิดเคยรุกรานดินแดนของพวกเขา ชาวอามาเลขปล้นสะดมและเผาเมืองในขณะที่ไม่มีใครอยู่ช่วยป้องกัน แล้วก็จากไปพร้อมกับนำผู้หญิงและเด็กไปเป็นชะเลย และข้าวของที่ริบมาได้เป็นจำนวนมาก {PP 692.1}

## {PP 692.2}

ดาวิดกับทหารของท่านตะลึงงันจนพูดไม่ออก ต่างคนต่างยืนนิ่งและจ้องไปยังเถ้าถ่านของซากเมืองที่ยังมีกลุ่มควันพวยพุ่ง แล้วเมื่อรู้สึกได้ถึงหายนะที่ถาโถม ทหารผู้กรำศึกเหล่านี้จึง “ร้องไห้เสียงดังจนเขาไม่มีกำลังจะร้องไห้อีก”<--1 ซามูเอล 30:4 TH1971--> {PP 692.2}

## {PP 692.3}

เป็นอีกครั้งหนึ่งที่ดาวิดสำนึกได้ว่าเหตุการณ์นี้เกิดขึ้นเพราะท่านขาดความเชื่อที่ไปฝากเนื้อฝากตัวกับชาวฟีลิสเตีย เป็นโอกาสให้ท่านตระหนักว่าการอยู่กับศัตรูของพระเจ้าและคนของพระองค์มีความปลอดภัยมากน้อยเพียงไร คนที่ติดตามดาวิดหันมากล่าวโทษท่านว่าเป็นเหตุของความพินาศในครั้งนี้ ท่านได้สร้างความโกรธแค้นให้กับชาวอามาเลขด้วยการปล้นสะดมพวกเขา แต่ท่านวางใจในปลอดภัยในดินแดนของศัตรูมากเกินไปจนทิ้งเมืองโดยไม่มีใครป้องกัน คนเหล่านี้โศกเศร้าและบ้าคลั่งจนพร้อมที่จะทำได้ทุกอย่าง พวกเขาถึงขั้นขู่จะเอาก้อนหินขว้างผู้นำของตนให้ตาย {PP 692.3}

## {PP 692.4}

ดูเหมือนว่าไม่มีมนุษย์คนไหนสามารถช่วยดาวิดได้ ทุกสิ่งที่ท่านหวงแหนในโลกได้ถูกช่วงชิงเอาไปจนหมด ซาอูลไล่ล่าจนท่านต้องหนีจากบ้านเมืองของตน ชาวฟีลิสเตียก็ไล่ท่านออกจากค่ายของพวกเขา ชาวอามาเลขได้ปล้นสะดมเมืองของท่าน ลูกเมียก็ถูกจับไปเป็นชะเลย เพื่อนสนิทก็จับมือกันต่อต้านท่าน และยังขู่ที่จะฆ่าท่านเสีย ในชั่วโมงวิกฤษนี้ดาวิดไม่ได้หมกมุ่นอยู่กับสถานการณ์ที่เจ็บปวด แต่ท่านหันไปแสวงหาความช่วยเหลือจากพระเจ้า และ “มีกำลังใจขึ้นในพระเยโฮวาห์พระเจ้าของท่าน”<!--1 ซามูเอล 30:6 TH1971--> ท่านทบทวนชีวิตที่โชกโชนและเห็นว่าพระเจ้าไม่เคยทอดทิ้งท่านไป กำลังใจของท่านกลับคืนมาเมื่อระลึกถึงเหตุการณ์หลายครั้งที่พระเจ้าทรงช่วยเหลือ คนที่ติดตามดาวิดต้องประสบกับความทุกข์หนักเป็น 2 เท่าเพราะความขุ่นเคืองใจและความใจร้อนของพวกเขา แต่ถึงแม้ดาวิดจะมีเหตุให้ทุกข์ใจมากกว่าคนอื่นท่านก็ยังมีความอดทนอดกลั้น โดยพูดออกมาจากใจว่า “เมื่อข้าพระองค์กลัว ข้าพระองค์วางใจในพระองค์”<!--สดุดี 56:3 TH1971--> แม้ว่าท่านไม่เห็นหนทางที่จะหลุดออกจากปัญหานี้ไปได้ แต่พระเจ้าทรงเห็น และพระองค์จะทรงสอนท่านให้รู้ว่าควรทำอย่างไร {PP 692.4}

## {PP 693.1}

ดาวิดเรียกปุโรหิตอาบียาธาร์บุตรของอาหิเมเลคและขอให้เขาทูลถามพระเจ้าว่า “ข้าพระองค์ควรไล่ตามกองโจรนี้ไปหรือไม่ จะตามทันหรือไม่” คำตอบที่ได้รับนั้นคือ “จงตามพวกเขาไปเถิด เจ้าจะตามทันและช่วยผู้คนได้สำเร็จ” (1 Samuel 30:8 TNCV) {PP 693.1}

{PP 693.2}

ถ้อยคำเหล่านี้ช่วยบรรเทาความโศกเศร้าและความว้าวุ่นใจ ความสับสนวุ่นวายจึงสงบลง ดาวิดพร้อมด้วยทหารของท่านออกไล่ตามศัตรูทันที พวกเขาเร่งฝีเท้าไปถึงลำธารเบโสร์ที่ไหลลงสู่ทะเลเมดิเตอร์เรเนียนใกล้เมืองกาซา มี 200 คนเหนื่อยเกินที่จะเดินทางต่อ ส่วนดาวิดกับอีก 400 คนก็บุกต่อไปอย่างไม่ย่นย่อท้อถอย {PP 693.2}

## {PP 693.3}

ในขณะที่เดินทางต่อพวกเขาพบเจอทาสชาวอียิปต์คนหนึ่งที่มีอาการใกล้จะสิ้นใจเพราะความอ่อนเพลียและความหิวโซ พอรับประทารอาหารและน้ำเขาก็ฟื้นขึ้นและเล่าให้ดาวิดกับพรรคพวกฟังว่า เจ้านายชาวอามาเลขผู้โหดเหี้ยมซึ่งเป็นหนึ่งในกองโจรนั้นได้ทิ้งเขาให้ตายอยู่ตรงนี้ เขาเล่าถึงการปล้นสะดม จากนั้นเมื่อได้รับคำยืนยันว่าจะไม่ถูกฆ่าหรือส่งคืนให้นายเก่าจึงตกลงที่จะนำพวกของดาวิดไปถึงค่ายของศัตรู {PP 693.3}

## {PP 693.4}

พอไปถึงค่ายก็เห็นพวกอามาเลขกำลังกินเลี้ยงฉลองชัยอย่างครื้นเครงเฮฮา “เขาทั้งหลายแผ่กันอยู่เต็มดินไปหมด ต่างกินและดื่มและเต้นรำเพราะเขาริบได้ข้าวของมากมายมาจากแผ่นดินฟีลิสเตียและจากแผ่นดินยูดาห์”<!--1 ซามูเอล 30:16 TH1971--> ดาวิดสั่งให้โจมตีทันที พวกเขาจึงกระโจนเข้าหาเหยื่ออย่างดุเดือด ฝ่ายพวกอามาเลขตกใจและสับสนอลหม่าน พวกเขาสู้กันทั้งคืนและตลอดวันรุ่งขึ้นจนชาวอามาเลขเกือบทั้งหมดถูกฆ่าตาย มีเพียง 400 ร้อยคนขึ้นอูฐหนีไปได้ พระวจนะของพระเจ้าจึงสำเร็จ “ดาวิดได้สิ่งของต่างๆ ที่คนอามาเลขริบคืนมาทั้งหมด และดาวิดช่วยภรรยาทั้งสองของท่านมาได้ ไม่มีอะไรขาดจากท่านไปเลย ไม่ว่าเล็กหรือใหญ่ บุตรชายบุตรหญิง ในสิ่งที่ริบไปหรือสิ่งที่เขาเหล่านั้นเอาไป ดาวิดได้คืนมาหมด”<!--1 ซามูเอล 30:18–19 TH1971--> {PP 693.4}

## {PP 693.5}

ครั้งเมื่อดาวิดรุกรานดินแดนของชาวอามาเลข ท่านได้ฆ่าชาวเมืองทุกคนที่ตกอยู่ในมือของท่าน และถ้าไม่ใช่เพราะพระเจ้าทรงยับยั้งชาวอามาเลขแล้ว พวกเขาคงแก้แค้นด้วยการฆ่าชาวเมืองศิกลากให้หมด พวกเขาตัดสินใจไว้ชีวิตชะเลยเพราะคิดว่ายิ่งมีชะเลยเยอะก็จะยิ่งได้รับเกียรติเมื่อกลับไปยังบ้านเมืองของตน และหลังจากฉลองชัยแล้วก็จะขายพวกเขาเป็นทาส ฉะนั้นชาวอามาเลขจึงทำตามพระประสงค์ของพระเจ้าโดยไม่รู้ตัว โดยไม่ทำให้พวกชะเลยได้รับบาดเจ็บ พวกของดาวิดจึงรับลูกเมียของตนกลับมาอย่างปลอดภัย {PP 693.5}

## {PP 694.1}

อำนาจทุกอย่างในโลกล้วนแต่อยู่ภายใต้การควบคุมของพระเจ้าผู้ทรงฤทธานุภาพสูงสุด พระองค์ตรัสแก่ผู้นำที่เรืองอำนาจยิ่งใหญ่ และแก่เผด็จการที่ใจดำอำมหิตว่า “เจ้าไปได้ไกลแค่นี้แหละ อย่าเลยไปอีก”<!--โยบ 38:11 TH1971--> พระเจ้าทรงใช้ฤทธานุภาพของพระองค์อยู่ตลอดเวลาเพื่อลดผลกระทบจากน้ำมือของคนชั่ว พระองค์ประกอบพระราชกิจท่ามกลางมนุษย์เสมอ ไม่ใช่เพื่อทำลายแต่เพื่อตีสอน และเพื่อช่วยพวกเขาให้รอด {PP 694.1}

## {PP 694.2}

พวกของดาวิดมุ่งหน้าเดินทางกลับบ้านด้วยความชื่นชมยินดีในชัยชนะที่ได้รับ พอไปถึงกลุ่มเพื่อนๆ ที่ถูกทิ้งไว้เบื้องหลัง พวกที่หัวรั้นและเห็นแก่ตัวใน 400 ร้อยคนที่เดินทางนั้นเรียกร้องขึ้นมาว่าคนที่ไม่มีส่วนในการสู้รบจะไม่มีส่วนในของที่ริบกลับมา ให้ทุกคนถือว่าการที่ได้ลูกเมียคืนมาก็พอแล้ว แต่ดาวิดไม่ยอม ท่านกล่าวว่า “พี่น้องทั้งหลายของข้าพเจ้าเอ๋ย ท่านอย่าทำอย่างนั้นกับสิ่งซึ่งพระเจ้าทรงมอบแก่เรา…เพราะคนที่ลงไปรบได้ส่วนแบ่งของเขาอย่างไร คนที่เฝ้ากองสัมภาระอยู่ก็ควรได้ส่วนแบ่งอย่างนั้น”<!--1 ซามูเอล 30:23–24 TH1971--> ฉะนั้นเรื่องนี้จึงจบลง และต่อมาก็กลายเป็นกฎเกณฑ์ในอิสราเอลว่า ใครที่มีส่วนในการสนับสนุนการสู้รบควรได้รับส่วนแบ่งจากของที่ริบมาเท่าๆ กับคนที่ต่อสู้ในสนามรบ {PP 694.2}

## {PP 694.3}

นอกจากการกู้คืนข้าวของที่ถูกริบไปจากเมืองศิกลากแล้ว ดาวิดกับคนของท่านยังได้จับเอาฝูงสัตว์มากมายจากชาวอามาเลข พวกเขากล่าวถึงสัตว์เหล่านี้ว่า “นี่เป็นของที่ดาวิดยึดมา” (1 ซามูเอล 30:20 TNCV) และเมื่อพวกเขากลับมายังเมืองศิกลาก ดาวิดก็เอาสัตว์จากฝูงเหล่านี้ส่งเป็นของกำนัลให้แก่พวกผู้ใหญ่ของยูดาห์ ท่านแบ่งให้ทุกคนที่เคยช่วยเหลือท่านกับผู้ที่ติดตามท่านในขณะที่หลบซ่อนตามภูเขาและหนีเอาชีวิตรอดไปในที่ต่างๆ ความเห็นใจและความเมตตาของคนเหล่านี้ประเสริฐในสายตาของดาวิดที่เคยถูกไล่ล่าเอาชีวิต ท่านจึงตอบแทนบุญคุณคนเหล่านี้ {PP 694.3}

## {PP 694.4}

ในวันที่สามหลังจากดาวิดกับทหารของท่านกลับมายังเมืองศิกลาก ขณะที่พวกเขากำลังซ่อมแซมบ้านที่ถูกทำลาย ต่างคนต่างเฝ้ารอข่าวจากการสู้รบระหว่างคนอิสราเอลกับชาวฟีลิสเตียที่พวกเขามั่นใจว่าได้เกิดขึ้นแล้ว อยู่ๆ ก็มีคนนำข่าวเข้ามาในเมือง “สวมเสื้อผ้าขาดและมีผงคลีดินอยู่บนศีรษะ”<!--1 ซามูเอล 1:2 TH1971--> มีคนพาเขาเข้ามาหาดาวิดทันที เขากราบลงเพื่อเป็นการยอมรับว่าดาวิดเป็นขุนศึกผู้เกรียงไกร และเขาอยากเป็นที่พอใจของท่าน ดาวิดถามอย่างใคร่รู้ถึงการสู้รบ เขาก็เล่าถึงความพ่ายแพ้และการเสียชีวิตของซาอูล รวมถึงการจากไปของโยนาธาน แต่เขาพูดมากกว่าข้อเท็จจริง คงเป็นเพราะเขาคาดว่าดาวิดต้องผูกใจเจ็บต่อผู้ที่เคยข่มเหงท่านอย่างไร้ความปราณี คนแปลกหน้าคนนี้หวังว่าจะได้รับเกียรติในฐานะผู้ที่ลงมือปลิดชีวิตของกษัตริย์ซาอูล เขาวางท่าอวดเก่งว่าได้พบพระราชาของอิสราเอลในสภาพที่บาดเจ็บอยู่กลางสนามรบ พวกศัตรูกำลังล้อมวงเข้ามา เขาจึงช่วยฆ่าซาอูลตามที่ท่านร้องขอ ส่วนมงกุฎจากศีรษะและกำไลทองคำจากแขนของกษัตริย์ซาอูลเขาก็นำมาให้ดาวิดด้วยความมั่นใจว่าดาวิดจะรับข่าวนี้ด้วยความยินดี และจะให้รางวัลมากมายเพื่อตอบแทนการกระทำของเขา {PP 694.4}

## {PP 695.1}

แต่ “ดาวิดฉีกเสื้อของท่าน และคนที่อยู่กับท่านก็กระทำเช่นเดียวกัน และเขาทั้งหลายไว้ทุกข์และร้องไห้และอดอาหารอยู่จนเวลาเย็น ให้ซาอูลและโยนาธานราชโอรส และประชากรของพระเจ้า และพงศ์พันธุ์อิสราเอล เพราะเขาทั้งหลายต้องล้มตายด้วยดาบ”<!--2 ซามูเอล 1:11–12 TH1971--> {PP 695.1}

## {PP 695.2}

พอความสลดใจสร่างซาลง ดาวิดก็นึกถึงคนแปลกหน้าที่มาส่งข่าวกับความผิดที่เขากล่าวว่าได้กระทำลงไป ท่านจึงซักถามหนุ่มคนนั้นว่า “เจ้ามาจากไหน” เขาตอบว่า “‘ข้าพเจ้าเป็นบุตรของคนต่างด้าว ผู้เป็นคนอามาเลข’ ดาวิดถามเขาว่า ‘ทำไมเจ้ามิได้เกรงกลัวในการที่ยื่นมือออกทำลายผู้ที่พระเจ้าทรงเจิมไว้’”<!--2 ซามูเอล 1:13–14 TH1971--> ซาอูลเคยตกอยู่ในมือของดาวิดถึง 2 ครั้ง แต่เมื่อมีคนรบเร้าให้ท่านฆ่าซาอูล ท่านก็ไม่ยอมยื่นมือออกไปทำลายผู้ที่พระเจ้าทรงแต่งตั้งให้ปกครองอยู่เหนืออิสราเอล แต่ชาวอามาเลขคนนี้ไม่กลัวที่จะอวดอ้างว่าตนได้ฆ่ากษัตริย์ของอิสราเอล เขาได้กล่าวโทษตัวเองในความผิดที่มีโทษถึงตาย จึงถูกประหารชีวิตในทันที ดาวิดกล่าวว่า “ที่เจ้าต้องตายนั้นเจ้าเองก็รับผิดชอบ เพราะปากของเจ้าเป็นพยานปรักปรำตัวเจ้าเองว่า ‘ข้าพเจ้าได้ฆ่าผู้ที่พระเจ้าทรงเจิมไว้’”<!--2 ซามูเอล 1:16 TH1971--> {PP 695.2}

## {PP 695.3}

การที่ดาวิดมีความโศกเศร้าอย่างสุดซึ้งกับการเสียชีวิตของซาอูลแสดงให้เห็นถึงความจริงใจของท่านว่าเป็นคนที่มีจิตใจประเสริฐและเป็นคนใจกว้าง ท่านไม่ได้กระหยิ่มยิ้มย่องเมื่อศัตรูล้มตาย และไม่ได้รู้สึกยินดีปรีดาที่อุปสรรคซึ่งขวางกั้นท่านจากการขึ้นเป็นกษัตริย์เหนืออิสราเอลได้ถูกทำลายลงไป ความตายได้ลบล้างความทรงจำเรื่องความโหดร้ายและความไม่ไว้เนื้อเชื่อใจที่อยู่ในตัวของซาอูล ดาวิดนึกถึงแต่เรื่องที่มีเกียรติและสมศักดิ์ศรีของการเป็นพระราชา กิตติศัพท์ของซาอูลผูกติดกับชื่อของโยนาธานผู้เป็นเพื่อนแท้ของดาวิด {PP 695.3}

## {PP 696.1}

เพลงที่ดาวิดร้องเพื่อระบายความรู้สึกในใจได้กลายเป็นสมบัติแห่งชาติ และเป็นที่ตรึงใจแก่คนของพระเจ้าในทุกยุคสมัย {PP 696.1}

## {PP 696.2}

> “โอ อิสราเอลเอ๋ย ศักดิ์ศรีของเจ้านอนสิ้นชีพอยู่บนที่สูงของเจ้า
> วีรชนแกล้วกล้าล้มลงเสียแล้วหนอ
> อย่าแจ้งข่าวนี้ในเมืองกัท
> อย่าประกาศข่าวนี้ตามถนนหนทางในอัชเคโลน
> หาไม่แล้วธิดาแห่งฟีลิสเตียจะกระหยิ่มยิ้มย่อง
> หาไม่แล้วเหล่าบุตรีของผู้ที่ไม่ได้เข้าสุหนัดจะลิงโลดยินดี
> โอภูเขากิลโบอา ขออย่าให้เจ้าได้รับฝนหรือหยาดน้ำค้าง
> ขออย่าให้ท้องทุ่งเกิดธัญญาหารเพื่อเป็นเครื่องบูชา
> เพราะที่นั่นโล่ของผู้เกรียงไกรถูกเหยียดหยาม
> โล่ของซาอูลไม่ได้ชโลมด้วยน้ำมันอีกแล้ว…
> ซาอูลและโยนาธานยามอยู่ทรงเป็นที่รักและน่าชื่นชม
> ยามสิ้นไม่ทรงพรากจากกัน
> ทรงว่องไวกว่านกอินทรี
> แข็งแกร่งกว่าราชสีห์
> โอ เหล่าธิดาแห่งอิสราเอล
> จงร่ำไห้ให้กับซาอูล
> ผู้ทรงแต่งกายให้เธอด้วยอาภรณ์สีแดงเข้มและสิ่งงดงาม
> และตกแต่งอาภรณ์ของเธอ
> ด้วยเครื่องประดับทองคำ
> วีระชนแกล้วกล้าล้มลงกลางสมรภูมิ
> โยนาธานนอนสิ้นชีพอยู่บนที่สูงของเจ้า
> โอ โยนาธาน พี่น้องของข้าพเจ้าเอ๋ย
> ข้าพเจ้าอาลัยถึงท่าน
> ท่านเป็นที่รักยิ่งของข้าพเจ้า
> ความรักที่ท่านมีต่อข้าพเจ้านั้นล้ำเลิศ
> ล้ำเลิศยิ่งกว่าความรักของสตรี
> วีรชนแกล้วกล้าล้มลงเสียแล้ว
> อาวุธยุทโธปกรณ์ก็พินาศไป” (2 ซามูเอล 1:19–27 TNCV) {PP 696.2}
