---
chapter:
  number: 72
  title:
    th: การกบฏของอับซาโลม
    en: The Rebellion of Absalom
  url: https://legacy.egwwritings.org/?para=84.3447
  basedon: ศึกษาควบคู่กับ 2 ซามูเอล 13–19
---

## {PP 727.1}

เมื่อดาวิดฟังคำอุปมาของนาธันจบ ท่านกล่าวโทษตนเองโดยไม่รู้ตัวว่า “เขาจะต้องชดใช้สี่เท่า” (2 ซามูเอล 12:6 TNCV) ท่านจึงถูกติดสินโทษตามที่ท่านเองกำหนดไว้ ลูกชายสี่คนของท่านจะต้องตาย และการสูญเสียของแต่ละคนเป็นผลพวงจากความบาปของบิดา {PP 727.1}

## {PP 727.2}

ดาวิดไม่ลงโทษและไม่ตำหนิติเตียนอัมโนนลูกชายคนโตที่ทำผิดอย่างน่าอับอาย ธรรมบัญญัติเขียนไว้ว่า ผู้ล่วงประเวณีจะต้องได้รับโทษถึงตาย และความผิดของอัมโนนที่ผิดธรรมชาติยิ่งทำให้เขามีความผิดเป็นสองเท่า แต่ดาวิดสำนึกผิดว่าตนเองได้ทำบาปจึงไม่ยอมลงโทษคนผิดตามกระบวนการยุติธรรม ส่วนอับซาโลมผู้มีหน้าที่ปกป้องน้องสาวที่ถูกกระทำอนาจารได้ซ่อนเจตนาว่าจะต้องแก้แค้นอยู่ 2 ปี เพื่อว่าเมื่อถึงเวลาลงมือจะได้แม่นยำ ในขณะที่ราชบุตรทั้งหลายกำลังกินเลี้ยงกัน อัมโนนผู้ล่วงเกินน้องสาวตนเองถูกน้องชายสั่งฆ่าในขณะที่กำลังเมามาย {PP 727.2}

## {PP 727.3}

ดาวิดได้รับโทษ 2 เท่าแล้ว มีคนนำข่าวร้ายมารายงานท่านว่า “‘อับซาโลมสังหารราชโอรสทั้งหมด ไม่เหลือรอดสักองค์เดียว’ ดาวิดทรงลุกขึ้น ฉีกฉลองพระองค์ออกและทอดพระกายลงกับพื้น ข้าราชบริพารของดาวิดต่างก็ฉีกเสื้อผ้าของตน” (2 ซามูเอล 13:30–31 TNCV) ส่วนราชบุตรทั้งหลายเมื่อกลับมายังกรุงเยรูซาเล็มด้วยอาการตกตะลึง ก็เล่าความจริงให้ราชบิดาทราบ มีแต่อัมโนนคนเดียวที่ถูกฆ่า เขาทั้งหลาย “พากันร่ำไห้เสียงดัง กษัตริย์ดาวิดทรงกันแสง และข้าราชบริพารก็ร่ำไห้อย่างทุกข์ใจนัก” แต่อับซาโลมหลบหนีไปยังทัลมัยกษัตริย์เกชูร์ผู้เป็นตาของเขา {PP 727.3}

## {PP 727.4}

อัมโนนไม่ต่างไปจากลูกชายคนอื่นๆ ของดาวิดที่ถูกเลี้ยงดูมาแบบตามใจ เขาจึงเอาใจตัวเองในทุกเรื่องโดยไม่สนใจกฎเกณฑ์ของพระเจ้า ถึงแม้เขาได้ทำบาปอย่างร้ายแรง แต่พระเจ้าทรงอดทนช้านาน ทรงให้โอกาสเขาถึง 2 ปีที่จะกลับใจ ถึงกระนั้นเขายังคงทำบาปต่อไป อัมโนนจึงถูกฆ่าตายขณะที่ความบาปยังติดตัวเขาอยู่ รอการพิพากษาต่อหน้าบัลลังก์ของพระเจ้า {PP 727.4}

## {PP 728.1}

ดาวิดเพิกเฉยต่อหน้าที่ไม่ลงโทษความผิดของอัมโนน และเพราะความไม่ซื่อสัตย์ของท่านในฐานะบิดาและพระราชา และเพราะลูกชายที่ไม่ยอมกลับใจพระเจ้าทรงปล่อยให้เหตุการณ์ดำเนินไปตามธรรมชาติของมันโดยไม่ทรงยับยั้งอับซาโลม เมื่อไหร่ก็ตามที่พ่อแม่หรือผู้ปกครองเพิกเฉยต่อหน้าที่และไม่ลงโทษในความผิดของลูกพระเจ้าจะทรงจัดการเอง ด้วยการไม่ทรงยับยั้งความชั่วอยู่ในระดับหนึ่งเพื่อให้สถานการณ์นำการลงโทษความบาปด้วยความบาปเอง {PP 728.1}

## {PP 728.2}

ผลอันเลวร้ายจากการที่ดาวิดตามใจอัมโนนอย่างไม่เป็นธรรมมิได้สิ้นสุดเพียงแค่นี้ เพราะเหตุการณ์นี้เป็นจุดเร่ิมต้นของความห่างเหินระหว่างอับโซโลมกับบิดาของเขา หลังจากที่อับซาโลมหนีไปยังเมืองเกชูร์ดาวิดไม่อนุญาตให้เขากลับมาเพราะรู้สึกว่าความผิดของเขาต้องได้รับการลงโทษ และเพราะการที่ไม่ยอมให้อับซาโลมกลับนี่เองยิ่งทำให้เหตุการณ์เลวร้ายบานปลายออกไปซึ่งดาวิดต้องพัวพันด้วยจนแยกตัวออกมาไม่ได้ อับซาโลมเป็นคนที่มีความทะเยอทะยานและฉับไว แต่ในขณะเดียวกันก็ขาดความยับยั้งชั่งใจ เมื่อต้องถูกกีดกันจากราชสำนัก ในไม่ช้าเขาก็หันมาวางแผนชั่ว {PP 728.2}

## {PP 728.3}

พอใกล้จะสิ้นสุด 2 ปีโยอับตั้งใจที่จะให้ 2 พ่อลูกคืนดีกัน จึงจ้างผู้หญิงชาวเมืองเทโคอาคนหนึ่งที่ขึ้นชื่อว่ามีปัญญาให้มาช่วยในเรื่องนี้ โยอับให้นางเข้าเฝ้าดาวิดโดยทำเหมือนเป็นแม่ม่ายที่มีแต่ลูกชาย 2 คนที่ช่วยเลี้ยงดูและปลอบใจนาง แต่เมื่อเกิดการผิดใจกันลูกชายคนหนึ่งฆ่าอีกคนหนึ่ง ส่วนญาติพี่น้องจึงเรียกร้องให้มอบลูกชายที่ยังอยู่ให้พวกเขาแก้แค้น “ดังว่าจะดับถ่านไฟของหม่อมฉันที่ยังเหลืออยู่นั้นเสีย ไม่ให้สามีของหม่อมฉันมีชื่อหรือมีเชื้อเหลืออยู่บนพื้นโลกเลย” (2 ซามูเอล 14:7 TH1971) พระราชารู้สึกสะเทือนใจกับคำอ้อนวอนนี้จึงยืนยันว่าจะป้องกันลูกชายของนาง {PP 728.3}

## {PP 728.4}

หลังจากคะยั้นคะยอให้ดาวิดสัญญาหลายต่อหลายครั้งแล้วว่าลูกชายจะรับความปลอดภัย นางก็วิงวอนขอให้พระราชาโปรดกรุณาที่ต้องตำหนิความผิดของท่านที่ไม่รับลูกชายที่ถูกเนรเทศให้กลับวัง โดยกล่าวว่า “คนเราล้วนต้องตายไปเหมือนน้ำหกรดแผ่นดิน จะรวบรวมคืนมาอีกไม่ได้ แต่พระเจ้าไม่ได้ทรงริบเอาชีวิตไป แต่ทรงคิดหาหนทางไม่ให้คนที่ถูกเนรเทศไป ต้องถูกตัดขาดจากพระองค์” (2 ซามูเอล 14:14 TNCV) การที่ทหารหยาบคายเช่นโยอับสามารถยกตัวอย่างของความรักที่พระเจ้าทรงมีต่อคนบาปอย่างอ่อนสุภาพและเข้าถึงจิตใจเช่นนี้เป็นหลักฐานที่ชัดเจนว่าคนอิสราเอลคุ้นเคยกับหลักความจริงสำคัญๆแห่งการทรงไถ่ พระราชาในฐานะที่รู้สึกว่าตนเองต้องการพระเมตตาของพระเจ้าไม่สามารถปฏิเสธคำอ้อนวอนดังกล่าว จึงรับสั่งแก่โยอับว่า “จงไปพาอับซาโลมชายหนุ่มคนนั้นกลับมา” (2 ซามูเอล 14:21 TH1971) {PP 728.4}

## {PP 729.1}

อับซาโลมได้รับอนุญาตให้กลับไปกรุงเยรูซาเล็ม แต่ไม่ได้รับอนุญาตให้เข้าราชสำนักหรือพบกับราชบิดา ดาวิดเริ่มตระหนักถึงผลร้ายที่เกิดขึ้นเนื่องจากการตามใจลูก และถึงแม้ว่าท่านจะรักและเอ็นดูลูกชายที่หล่อเหลาและมากความสามารถคนนี้ แต่ท่านรู้สึกว่าต้องสอนบทเรียนให้อับซาโลมและประชาชน โดยแสดงท่าทีเกลียดชังต่อความผิดของเขา อับซาโลมอาศัยอยู่ที่บ้านของตัวเองสองปี ซึ่งในระหว่างนั้นก็ถูกห้ามไม่ให้เข้าราชสำนัก ส่วนน้องสาวของเขาก็พักที่นั่นด้วย เป็นการตอกย้ำความทรงจำถึงความเสียหายของนางที่ไม่มีวันที่จะเหมือนเดิมได้อีก ในความคิดเห็นของประชาชนการกระทำของเขาไม่ใช่ความผิดแต่เป็นวีรกรรมต่างหาก อับซาโลมจึงอาศัยความนิยมของคนทั่วไปเพื่อชนะใจคนอิสราเอลทั้งปวง รูปโฉมภายนอกของเขาเป็นที่จับตาของทุกคนที่พบเห็น “ทั่วอิสราเอลไม่มีใครได้รับคำชมว่าเป็นชายชาตรีรูปงามเท่าอับซาโลม ตั้งแต่เส้นผมจดปลายเท้าไม่มีตำหนิเลยแม้แต่น้อย” (2 ซามูเอล 14:25 TNCV) เป็นการไม่ฉลาดที่ดาวิดปล่อยให้คนอย่างอับซาโลมหมกมุ่นอยู่กับความคิดในเรื่องที่คับข้องใจเป็นเวลาสองปี เพราะเขามีนิสัยทะเยอทะยาน หุนหันพลันแล่น และอารมณ์ฉุนเฉียว ส่วนการที่ดาวิดยอมให้เขากลับกรุงแต่ไม่ให้กลับวังทำให้ประชาชนเห็นใจอับซาโลม {PP 729.1}

## {PP 729.2}

เรื่องที่ดาวิดละเมิดต่อพระบัญญัติของพระเจ้ายังคงอยู่ในความทรงจำของท่านเสมอ จนทำให้ท่านตกในสภาพเหมือนเป็นอัมพาตในการตัดสินใจเรื่องศีลธรรม ท่านอ่อนแอและโลเล ซึ่งก่อนที่ท่านทำบาปท่านมีความกล้าหาญและสามารถตัดสินใจอย่างเฉียบขาด อิทธิพลที่ท่านมีต่อประชาชนถูกลดทอนลง และจุดอ่อนนี้ททำให้เป็นประโยชน์ให้กับแผนการอันผิดธรรมชาติของลูกชายผู้ทรยศผู้นี้ {PP 729.2}

## {PP 729.3}

เพราะอิทธิพลของโยอาบเป็นเหตุให้อับซาโลมถูกนำมาพบผู้เป็นบิดา แต่ถึงแม้ภายนอกมีการคืนดีกันแล้ว อับซาโลมยังดำเนินแผนการทะเยอทะยานที่วางไว้ เขาทำตัวเหมือนพระราชา มีม้าและราชรถและมีชายห้าสิบคนวิ่งไปข้างหน้า ในขณะที่กษัตริย์ดาวิดมักจะเก็บตัวอยู่ลำพัง อับซาโลมหมั่นเคลื่อนไหวเพื่อที่จะเป็นที่นิยมของประชาชน {PP 729.3}

## {PP 729.4}

การวางเฉยและไม่เด็ดเดี่ยวของดาวิดส่งอิทธิพลไปยังข้าราชการจนพวกเขาประมาทเลินเล่อและชักช้าในการกระบวนการยุติธรรม อับซาโลมฉวยโอกาสอย่างแนบเนียนทุกครั้งที่มีคนไม่พอใจเรื่องผลประโยชน์ของตัวเอง ชายผู้นี้ยืนที่ประตูเมืองอย่างสง่าผ่าเผยทุกวี่วัน เป็นสถานที่ที่ประชาชนรอโอกาสเพื่อร้องทุกข์ อับซาโลมไป(ปะปน/คลุกคลี)กับพวกเขา รับฟังความทุกข์ แสดงความเห็นใจ และบอกว่าตนเสียใจที่ฝ่ายการปกครองขาดประสิทธิภาพ เมื่อฟังเรื่องร้องทุกข์ของชายอิสราเอลคนหนึ่ง เจ้าชายองค์นี้จะตอบว่า “ข้อหาของเจ้าก็ดีและถูกต้อง แต่พระราชามิได้ทรงตั้งผู้ใดไว้ฟังคดีของเจ้า” และจะปิดท้ายว่า “‘เออ ถ้าข้าเป็นผู้พิพากษาในแผ่นดินนี้ก็ดี เมื่อใครมีข้อหาหรือคดีจะได้มาหาข้า ข้าจะตัดสินให้ความยุติธรรมแก่เขา’ เมื่อมีผู้ใดเข้ามาใกล้จะกราบถวายบังคมท่าน ท่านจะยื่นมือออกจับคนนั้นไว้และจุบเขา” (2 ซามูเอล 15:4–5 TH1971) {PP 729.4}

## {PP 730.1}

ชั้นเชิงของเจ้าชายปลุกกระแสความไม่พอใจในรัฐบาลอย่างรวดเร็ว ประชาชนทุกคนยกย่องสรรเสริญอับซาโลม และคนทั่วไปถือว่าเขาคือรัชทายาท พวกเขาภาคภูมิใจในเจ้าชายเพราะถือว่าเขาเหมาะสมกับตำแหน่งอันสูงส่งนี้ และมีความปรารถนาที่อยากให้เขาขึ้นครองบัลลังก์ “อับซาโลม...จึงชนะใจชนอิสราเอลทั้งปวง” (2 ซามูเอล 15:6 TNCV) ในขณะเดียวกันความรักที่ดาวิดมีต่อบุตรชายคนนี้ทำให้ท่านตาบอด พระราชาจึงไม่เอะใจอะไรเลย ท่านคิดไปว่าท่าทีของอับซาโลมที่แสดงออกไปในฐานะเจ้าชายอย่างเต็มยศคงเป็นเพราะอับซาโลมอยากให้เกียรติต่อราชสำนัก เพราะความปีตียินดีที่ได้กลับคืนดีกับท่าน {PP 730.1}

## {PP 730.2}

มีการเตรียมประชาชนไว้สำหรับสิ่งที่จะตามมา อับซาโลมแอบคิดเลือกคนอย่างลับๆ แล้วส่งไปยังทุกเผ่า ของอิสราเอลให้ระดมกำลังเพื่อการกบฏ พอถึงขั้นนี้เขาอำพรางการทรยศโดยแสร้งทำเป็นศรัทธาในศาสนา และจะต้องแก้บ่นที่เมืองเฮโบนเพราะได้บนไว้นานแล้วตั้งแต่ยังลี้ภัยอยู่ อับซาโลมทูลพระราชาว่า “ข้าพระบาทขออนุญาตไปเมืองเฮโบรน เพื่อทำตามที่ได้ถวายปฏิญาณไว้ต่อองค์พระผู้เป็นเจ้าเมื่อตอนที่ข้าพระบาทอยู่ที่เมืองเกชูร์ในอารัมได้ถวายปฏิญาณไว้ว่า ‘หากองค์พระผู้เป็นเจ้าทรงนำข้าพระองค์กลับมายังเยรูซาเล็ม ข้าพระองค์จะนมัสการองค์พระผู้เป็นเจ้าที่เมืองเฮโบรน’” (2 ซามูเอล 15:7–8 TNCV) ดาวิดมีความรักเอ็นดูบุตรชาย และรู้สึกอุ่นใจขึ้นที่เห็นถึงความเลื่อมใสศรัทธาของเขาเป็นรูปธรรมเช่นนี้ จึงอวยพรให้เขาไป บัดนี้แผนการกบฏสุกเต็มที่แล้ว อับซาโลมตั้งใจให้การตบบหลังครั้งนี้ไม่เพียงแต่จะทำให้พระราชาตาบอดแต่จะช่วยให้ประชาชนมีความเชื่อถือในตัวเขามากขึ้น และจะร่วมกบฏต่อพระราชาที่พระเจ้าทรงเลือกไว้ {PP 730.2}

## {PP 730.3}

อับซาโลมออกเดินทางไปเมืองเฮโบรน ท่านได้เชิญ “คนจากกรุงเยรูซาเล็ม 200 คนไปร่วมด้วยในฐานะแขก พวกเขาไม่ระแคะระคายแผนการของอับซาโลม” (2 ซามูเอล 15:11 TNCV) คนเหล่านี้เดินทางไปกับเขาโดยไม่เอะใจเลยว่าความรักที่พวกเขามีต่อผู้เป็นบุตรกำลังต้อนพวกเขาไปสู่การกบฏต่อผู้เป็นบิดา พอไปถึงเมืองเฮโบรนอับซาโลมเรียกอาหิโธเฟลทันที คนนี้เป็นหนึ่งในที่ปรึกษาสำคัญของดาวิด เป็นผู้ที่ได้รับการยกย่องนับถือในเรื่องปัญญาของเขา ต่างคนต่างถือว่าการทำตามคำแนะนำของเขานั้นปลอดภัยและฉลาดเสมือนเป็นคำแนะนำของผู้ทำนาย อาหิโธเฟลร่วมในแผนการกบฏ ซึ่งการที่เขาหนุนหลังทำให้ดูเหมือนว่าอับซาโลมจะต้องสำเร็จอย่างแน่นอน คนสำคัญจากทุกภาคส่วนของประเทศจึงมาอยู่ใต้ธงของเขา เมื่อมีเสียงแตรดังขึ้นเป็นสัญญาณกบฏ ผู้สอดแนมของเจ้าชายทั่วประเทศแพร่ข่าวว่าอับซาโลมขึ้นเป็นกษัตริย์แล้ว ประชาชนจำนวนมากก็รวมตัวกันติดตามเขา {PP 730.3}

## {PP 731.1}

มีคนนำข่าวที่น่าตื่นตระหนกนี้มายังกรุงเยรูซาเล็มและรายงานให้แก่พระราชา ดาวิดตกตะลึงเมื่อรู้ว่าคนที่ก่อกบฏเป็นคนใกล้ชิด คือลูกในไซ้ของท่านเอง ลูกชายที่ท่านรักและไว้ใจได้วางแผนยึดบัลลังก์และคงหมายเอาชีวิตของท่านด้วย เมื่อตกอยู่ในภัยอันตรายเช่นนี้ดาวิดจึงสลัดความเศร้าหมองที่ปกคลุมเหนือท่านเป็นเวลานานทิ้งไป และเตรียมรับมือกับวิกฤตด้วยความฮึกเหิมเหมือนเมื่อครั้นยังหนุ่ม ส่วนอับซาโลมกำลังระดมกำลังที่เฮโบรน ห่างจากที่นั่นเพียง 20 ไมล์ ไม่ช้าพวกกบฏจะถึงประตูเมืองเยรูซาเล็มแล้ว! {PP 731.1}

## {PP 731.2}

ดาวิดมองจากพระราชวังไปยังนครหลวงของท่าน นครนั้น “เป็นความชื่นบานของแผ่นดินโลกทั้งสิ้น...เป็นนครของพระมหาราชา” (สดุดี 48:2 TH1971) ท่านรู้สึกหวาดเสียวเมื่อคิดว่าอาจมีการเข่นฆ่ากันขึ้นที่นั่น ถ้าเช่นนั้นควรจะทำอย่างไรดี ท่านควรเรียกชาวเมืองที่ยังจงรักภักดีต่อท่านให้สู้ตายเพื่อปกป้องเมืองหลวงดีไหม ควรจะยอมให้กรุงเยรูซาเล็มเกิดนองเลือดหรือไม่ ท่านติดสินใจว่าจะไม่ให้ภัยสงครามเยี่ยงกรายเข้ามาในนครที่พระเจ้าทรงเลือกไว้ ท่านจะออกจากกรุงเยรูซาเล็ม และจะพิสูจน์ความจงรักภักดีของประชาชนโดยให้โอกาสพวกเขาให้ระดมกำลังกันเพื่อสนับสนุนท่าน ในวิกฤตที่(สำคัญ/เข้าตาจน)นี้ท่านมีหน้าที่ต่อพระเจ้าและต่อประชาชนที่จะรักษาอำนาจที่สวรรค์มอบหมายให้ท่าน ส่วนผลของการสู้รบนั้นท่านจะฟากไว้กับพระเจ้า {PP 731.2}

## {PP 731.3}

ดาวิดเดินออกจากประตูเมืองเยรูซาเล็มด้วยความถ่อมใจและความเศร้าสลดใจ ท่านถูกลูกชายที่รักกบฏและขับไล่ท่านลงจากบัลลังก์ จากพระราชวัง และจากหีบพันธสัญญาของพระเจ้า ประชาชนเดินตามหลังเป็นขบวนเสด็จอันยายเหยียดที่เศร้าสร้อยเหมือนขบวนแห่ศพก็ไม่ผิด ทหารรักษาพระองค์เหล่านี้ประกอบด้วยคนเคเรธี คนเปเลท กับชาวเมืองกัท 600 คนนำด้วยอิททัย ดาวิดเป็นคนไม่เห็นแก่ตัวโดยพื้นฐาน ท่านจึงไม่ยอมให้คนต่างด้าวที่มาลี้ภัยกับท่านเหล่านี้ต้องเสี่ยงภัยไปกับท่านด้วยในวิกฤต ท่านตกใจเมื่อเห็นพวกเขาพร้อมกันเสียสละเพื่อท่านเช่นนี้ โดยกล่าวกับอัททัยชาวเมืองกันว่า “ทำไมเจ้าไปกับเราด้วย กลับเถิดไปอยู่กับพระราชา เจ้าเป็นแต่คนต่างด้าว และถูกเนรเทศมาด้วย จงกลับไปย้างเมืองของเจ้าเถิด เจ้าเพิ่งมาถึงเมื่อวานนี้ และวันนี้ควรที่เราจะให้เจ้าไปมากับเราหรือ ด้วยเราไม่ทราบว่าจะไปที่ไหน จงกลับไปเถิด พาพี่น้องของเจ้าไปด้วย ขอความรักมั่นคงและความสัตย์จริงจงมีกับเจ้าเถิด” (2 ซามูเอล 15:19–20 TH1971) {PP 731.3}

## {PP 732.1}

ส่วนอิททัยตอบว่า “พระเจ้าทรงพระชนม์อยู่แน่ฉันใด และพระราชาเจ้านายของข้าพระบาททรงพระชนม์อยู่แน่ฉันใด พระราชาเจ้านายของข้าพระบาทเสด็จประทับที่ไหน จะสิ้นพระชนม์หรือทรงพระชนม์ข้าพระบาทขอไปอยู่ที่นั่นด้วย” (2 ซามูเอล 15:21 TH1971) คนเหล่านี้ได้กลับใจเชื่อพระเยโฮวาห์จากลัทธิไหว้ผีไหว้เจ้า บัดนี้พวกเขาพิสูจน์ความจงรักภักดีที่มีต่อพระเจ้าและต่อพระราชาของตน ดาวิดรู้สึกซาบซึ้งใจจึงยอมรับการอุทิศตัวของพวกเขาให้กับฝ่ายของตนที่โอกาสรอดกำลังริบหรี่ ทุกคนเดินข้ามลำธารขิดโรนามุ่งหน้าไปสู่ถิ่นทุรกันดาร {PP 732.1}

## {PP 732.2}

แล้วขบวนเสด็จก็หยุดเคลื่อนอีกครั้ง มีคนกลุ่มหนึ่งสวมชุดปุโรหิตเดินเข้ามา “และนี่แน่ะศาโดกก็มาด้วยพร้อมกับคนเลวีทั้งสิ้น หามหีบพันธสัญญาของพระเจ้ามา” (2 ซามูเอล 15:24 TH1971) คนที่ติดตามดาวิดมองว่านี่เป็นลางดี พวกเขารู้สึกว่าเมื่อมีสัญลักษณ์ของการสถิตอยู่ของพระเจ้าอยู่ด้วยแล้วก็จะได้รับการช่วยกู้และจะมีชัยชนะในที่สุด ประชาชนจะได้รับการเสริมกำลังใจให้มาสนับสนุนพระราชา และเมื่อหีบพันธสัญญาไม่ได้อยู่ที่กรุงเยรูซาเล็มแล้ว จะทำให้คนที่ติดตามอับซาโลมอกสั่นขวัญแขวน {PP 732.2}

## {PP 732.3}

เมื่อดาวิดเห็นหีบพันธสัญญาจิตใจซ่านไปด้วยความปลาบปลื้มยินดีและความหวังชั่วขณะหนึ่ง แต่ไม่ช้าความคิดอย่างอื่นก็เข้ามา ท่านอยู่ในฐานะผู้นำประเทศที่พระเจ้าทรงเจิมตั้งไว้ และมีหน้าที่สำคัญในการดูแลมรดกของพระองค์ ท่านจะต้องไม่ยึดติดกับประโยชน์ส่วนตัว แต่พระราชาของอิสราเอลจะต้องเอาการถวายพระเกียรติแด่พระเจ้าและประโยชน์ของประชากรของพระองค์เป็นหลัก พระเจ้าผู้ประทับอยู่ระหว่างเครูบได้ตรัสถึงกรุงเยรูเซเล็มว่า “นี่เป็นที่พำนักของเราเป็นนิตย์” (สดุดี 132:14 TH1971) และถ้าพระองค์ไม่ได้ทรงบัญชาพวกปุโรหิตหรือพระราชาก็ไม่มีสิทธิที่จะเคลื่อนย้ายสัญลักษณ์ของการสถิตอยู่ของพระเจ้าออกไปจากนครนั้น ดาวิดรู้ว่าชีวิต(และ)จิตใจของท่านต้องสอดคล้องกับกฎเกณฑ์ของพระเจ้า มิฉะนั้นหีบพันธสัญญาจะเป็นเหตุนำความพินาศมาแทนที่ความสำเร็จมาให้ท่าน ท่านตระหนักถึงความบาปของท่านอยู่เสมอ และยอมรับว่าแผนการกบฏครั้งนี้เป็นการลงโทษที่ยุติธรรมแล้วจากพระเจ้า ดาบจะไม่พรากไปจากวงศ์วานของท่านได้ชักออกแล้ว ท่านไม่อาจคาดการณ์ได้เลยว่าการสู้รบนั้นจะจบลงอย่างไร ท่านไม่มีสิทธิ์ที่จะย้ายหนังสือธรรมบัญญัติที่อยู่ในหีบพันธสัญญาออกไปจากนครหลวง เพราะกฎบัญญัติเหล่านั้นได้บรรยายถึงน้ำพระทัยของพระเจ้า ผู้ทรงเป็นพระราชาที่แท้จริงของพวกเขา ธรรมบัญญัติยังเป็นรัฐธรรมนูญของชาติ และเป็นรากฐานความเจริญของบ้านเมือง {PP 732.3}

## {PP 735.1}

ดาวิดรับสั่งศาโดกว่า “จงหามหีบของพระเจ้ากลับเข้าไปในเมืองเถิด หากว่าพระเจ้าทรงพอพระทัยเรา พระองค์จะทรงโปรดนำเรากลับมาให้เห็นทั้งหีบนั้นกับที่ประทับของพระองค์ด้วย แต่ถ้าพระองค์ตรัสว่า ‘เราไม่พอใจเจ้า’ ดูเถิด เราอยู่ที่นี่ ขอพระองค์ทรงกระทำกับเราตามที่พระองค์ทรงโปรดเห็นชอบเถิด” (2 ซามูเอล 15:25–26 TH1971) {PP 735.1}

## {PP 735.2}

ดาวิดกล่าวเพิ่มเติมว่า “ท่านเป็นผู้พยากรณ์หรือ” คือเป็นผู้ที่พระเจ้าแต่งตั้งให้สั่งสอนประชาชน “จงกลับเข้าไปในเมืองโดยสวัสดิภาพพร้อมกับบุตรชายทั้งสองของท่านคืออาหิมาอัลบุตรของท่าน และโยนาธานบุตรของอาบียาธาร์ ดูก่อนท่าน เราจะคอยอยู่ที่ท่าข้ามไปถิ่นทุรกันดารจนจะมีข่าวมาจากท่านให้เราทราบ” (2 ซามูเอล 15:27–28 TH1971) ในเมืองพวกปุโรหิตอาจเป็นประโยชน์ให้ท่านด้วยการสืบดูการเคลื่อนไหวและแผนการของฝ่ายกบฏ และด้วยการแอบนำมาแจ้งให้พระราชาผ่านลูกชายของพวกเขาคือ อาหิมาอัลและโยนาธาน {PP 735.2}

## {PP 735.3}

ในขณะที่พวกปุโรหิตหันกลับไปยังเยรูซาเล็มมีเงามืดทอดลงมาเหนือกลุ่มของดาวิด พระราชาของพวกเขาต้องหนีหัวซุกหัวซุน ไร้ที่พักิง แม้แต่หีบของพระเจ้าก็ได้ทอดทิ้งพวกเขาแล้ว อนาคตดูมืดมนและน่ากลัวไปหมด “ฝ่ายดาวิดเสด็จขึ้นไปตามทางขึ้นภูเขามะกอกเทศ เสด็จพลางกันแสงพลางมีผ้าคลุมพระเศียร เสด็จโดยพระบาทเปล่า และประชาชนทั้งสิ้นที่อยู่กับพระองค์ก็เอาผ้าคลุมศีรษะเดินไปพลางร้องไห้พลาง มีคนมากราบทูลดาวิดว่า ‘อาหิโธเฟลอยู่ในพวกคิดกบฏของอับซาโลมด้วย’” (2 ซามูเอล 15:30–31 TH1971) เป็นอีกครั้งหนึ่งที่ดาวิดต้องยอมรับว่าเหตุร้ายที่เกิดขึ้นเป็นผลจากความบาปของตน อาหิโธเฟลเป็นผู้นำที่ชาญฉลาดและมีความสามารถที่สุด การที่เขาร่วมในการกบฏเป็นเพราะเป็นโอกาสที่เขาจะแก้แค้นที่ครอบครัวต้องขายหน้าในความเสียหายที่เกิดกับนางบัทเชบาหลานสาวของเขา {PP 735.3}

## {PP 735.4}

“ดาวิดกราบทูลว่า ‘ข้าแต่พระเจ้า ขอทรงโปรดให้คำปรึกษาของอาหิโธเฟลฟั่นเฝือไป’” (2 ซามูเอล 15:31 TH1971) พอเดินไปถึงยอดเขา พระราชาก้มกราบลงอธิษฐาน และฝากภาระใจทั้งมวลให้พระเจ้า และทูลขอพระเมตตาของพระองค์ด้วยใจนอบน้อม แล้วดูเหมือนพระเจ้าทรงตอบคำอธิษฐานของท่านทันที หุชัยตระกูลอารคีผู้เป็นที่ปรึกษาที่มีปัญญาหลักแหลม และเคยพิสูจน์ตัวว่าเป็นมิตรสหายที่ซื่อสัตย์ต่อดาวิด บัดนี้เขามาด้วยเสื้อผ้าที่ฉีก และมีดินอยู่บนศีรษะเพื่อร่วมชะตากรรมกับพระราชาที่ถูกปลดจากตำแหน่งจนต้องลี้ภัยท่านนี้ ดาวิดเล็งเห็นเหมือนพระเจ้าทรงเปิดเผยให้ท่านรู้ว่าชายคนนี้ที่สัตย์ซื่อและจริงใจเป็นคนที่เหมาะสมที่จะดูแลผลประโยขน์ของพระราชาท่ามกลางการประชุมวางแผนในนครหลวง ดาวิดจึงขอให้หุชัยกลับเข้าเยรูซาเล็มและถวายตัวรับใช้อับซาโลมเพื่อคว่ำคำปรึกษาอันแยบยลของอาหิโธเฟลเสีย {PP 735.4}

## {PP 736.1}

ด้วยลำแสงที่ส่องทะลุความมืดมนนี้พระราชาพร้อมด้วยผู้ติดตามเดินลงทางด้านตะวันออกของภูเขามะกอกเทศ พวกเขามุ่งหน้าลงสู่แม่น้ำจอร์แดนผ่านเส้นทางขรุขระที่เลียบเหว ทิวทัศน์รอบพวกเขามีแต่โขดหินและที่ขรุขระกันดาร “เมื่อกษัตริย์ดาวิดเสด็จมายังตำบลฮูริม มีชายคนหนึ่งอยู่ในตระกูลวงศ์วานซาอูลซื่อชิเมอีบุตรเก-รา เขาออกมาเดินพลางด่าพลาง และเอาหินขว้างดาวิดและขว้างบรรดาข้าราชการของกษัตริย์ดาวิด พวกพลและชายฉกรรจ์ทั้งสิ้นก็อยู่ข้างขวาและข้างซ้ายของพระองค์ ชิเมอีร้องด่ามาว่า ‘เจ้าคนกระหายโลหิต เจ้าคนถ่อย จงไปเสียให้พ้น พระเจ้าได้ทรงสนองเจ้าในเรื่องโลหิตแห่งพงศ์พันธุ์ของซาอูล ผู้ซึ่งเจ้าเข้าครองแทนอยู่นั้น และพระเจ้าทรงมอบราชอาณาจักรไว้ในมืออับซาโลมบุตรของเจ้า ดูซิ ความพินาศตกอยู่บนเจ้าแล้ว เพราะเจ้าเป็นคนกระหายโลหิต’” (2 ซามูเอล 16:5–8 TH1971) {PP 736.1}

## {PP 736.2}

ในยามที่ดาวิดเจริญรุ่งเรืองชิเมอีไม่ได้แสดงตนถึงความไม่จงรักภักดีต่อพระราชาไม่ว่าจะด้วยถ้อยคำหรือการกระทำ แต่เมื่อพระราชาตกทุกข์นั้นชายเผ่าเบนยามินคนนี้ได้แสดงธาตุแท้ออกมา เขาเคยถวาย(บังคม/การยกย่อง)ต่อดาวิดขณะที่ยังนั่งบนบัลลังก์ แต่พอดาวิดตกต่ำก็กลับแช่งสาป เขาเป็นคนต่ำช้าและเห็นแก่ตัว และนึกว่าคนอื่นจะเหมือนกับเขา ชิเมอีมีความจงเกลียดจงชัง และถูกซาตานดลใจให้หมิ่นประมาทผู้ที่พระเจ้าทรงตีสอน ซาตานอยู่เบื้องหลังอารมณ์เย้ยหวัน พูดเหน็บแหนมเสียดสีแก่คนที่กำลังทนทุกข์ {PP 736.2}

## {PP 736.3}

ข้อกล่าวหาของชิเมอีต่อดาวิดเป็นมีแต่ความเท็จล้วนๆ เป็นการใส่ร้ายป้ายสีที่ไม่มีมูล ดาวิดไม่ได้กระทำผิดต่อซาอูลหรือวงศ์วานของ(ท่าน/ซาอูล) เมื่อซาอูลตกอยู่ในอำนาจของตน ท่านสามารถที่จะปลงพระชนม์ซาอูลได้ แต่บุตรของเจสซีททำแค่ตัดชายเสื้อของพระราชา หลังจากนั้นดาวิดตำหนิตัวเองที่ไม่ให้เกียรติผู้ที่พระเจ้าทรงเจิมตั้งไว้ด้วยการกระทำดังกล่าว {PP 736.3}

## {PP 736.4}

มีหลักฐานชัดเจนที่บ่งบอกว่าดาวิดเห็นว่าชีวิตของมนุษย์เป็นสิ่งศักดิ์สิทธิ์ แม้ในช่วงที่ท่านถูกไล่ล่าเยี่ยงสัตว์ป่า มีวันหนึ่งขณะที่ซ่อนตัวในถ้ำอดุลลัม ท่านหวนคิดถึงความสุขเสรีในวัยเด็ก แล้วอุทานออกมาว่า “ใครหนอจะส่งน้ำจากบ่อที่เบธเลเฮมซึ่งอยู่ข้างประตูเมืองมาให้เราดื่มได้” (2 ซามูเอล 23:13–17 TH1971) ในขณะนั้นบ้านเบธเลเฮมตกอยู่ในมือของชาวฟีลิสเตีย แต่วีรบุรุษสามคนของดาวิดฝ่าทหารยามที่เฝ้าอยู่และเอาน้ำจากที่นั่นนำกลับมาให้เจ้านาย ส่วนดาวิดนั้นไม่สามารถดื่มได้ ท่านร้องทูลพระเจ้าว่า “ข้าพระองค์ไม่อาจดื่มได้ นี่คือเลือดของคนที่เสี่ยงชีวิตเอามาไม่ใช่หรือ” (2 ซามูเอล 16:16 TNCV) แล้วท่านก็ค่อยๆ เทน้ำทิ้งเพื่อเป็นการถวายแด่พระเจ้า ดาวิดเป็นทหารชำนาญศึกก็จริง ท่านใช้ชีวิตส่วนใหญ่ท่ามกลางความรุนแรง เหตุการณ์เหล่านั้นโน้มให้คนมีจิตใจที่แข็งกระด้าง และเสื่อมทรามลง แต่ท่ามกลางคนทั้งหลายที่เคยต้องผ่านประสบการณ์เช่นนั้น มีน้อยคนที่มีอิทธิพลในทางบวกเหมือนดาวิด {PP 736.4}

## {PP 737.1}

อาบีชัยหลานของดาวิดเป็นหนึ่งในหัวหน้ากองทหารที่กล้าหาญที่สุด เขาไม่อาจทนต่อคำสบประมาทของชิเมอีได้แล้วจึงเปล่งเสียงร้องว่า “ควรหรือที่สุนัขตายตัวนี้จะมาแช่งด่าฝ่าพระบาท ให้ข้าพระบาทออกไปตัดหัวมันเถิด” แต่พระราชาห้านเขาไว้ กล่าวว่า “แม้แต่ลูกในไส้ของเราเองยังพยายามจะเอาชีวิตของเรา แล้วคนเบนยามินคนนี้จะไม่ยิ่งอยากเอาชีวิตเราหรือ ปล่อยเขาไปเถิด ให้เขาแช่งด่าไป เพราะองค์พระผู้เป็นเจ้าคงใช้เขามา บางทีองค์พระผู้เป็นเจ้าจะทอดพระเนตรเห็นความทุกข์ลำเค็ญของเรา และทรงอวยพรเราเพราะคำแช่งด่าที่เราได้รับในวันนี้” (2 ซามูเอล 16:9, 11–12 TNCV) {PP 737.1}

## {PP 737.2}

จิตสำนึกผิดชอบฟ้องดาวิดในความจริงที่ขมขื่นและน่าอับอาย ในขณะที่ประชากรที่ซื่อสัตย์ของท่านแปลกใจว่าทำไมท่านต้องตกต่ำอย่างกระทันหัน แต่พระราชาไม่สงสัยเลย ท่านเคยสังหรณ์ถึงสถานการณ์เช่นนี้ และสงสัยว่าทำไมพระเจ้าทรงอดกลั้นในเรื่องความบาปของท่านนานถึงเพียงนี้ และทรงรอที่จะลงโทษ แล้วบัดนี้ท่านต้องหนีภัยด้วยความเศร้าสลดใจ ท่านเดินเท้าเปล่า และสวมใส่ผ้ากระสอบแทนชุดฉลองของพระราชา ในขณะที่เสียงคร่ำครวญของคนที่ติดตามดังก้องกังวานตามเนินเขา ท่านหวนคิดถึงนครหลวงอันเป็นสถานที่ที่ท่านโปรด ซึ่งเป็นสถานที่เดียวกันกับที่ท่านทำบาป แล้วท่านระลึกถึงพระคุณของพระเจ้าที่ทรงอดกลั้นอย่างช้านาน ท่านจึงไม่สิ้นหวังเสียทีเดียว ท่านรู้สึกว่าพระเจ้ายังจะสำแดงพระเมตตาต่อท่านอยู่ {PP 737.2}

## {PP 737.3}

มีผู้กระทำผิดหลายคนแก้ตัวในเรื่องความบาปของตนด้วยการชี้ไปยังความบาปของดาวิด แต่มีน้อยคนที่ถ่อมใจลงและแสดงถึงการกลับใจเหมือนท่าน มีน้อยคนที่ยอมทนต่อคำติเตียนและผลของการกระทำเหมือนดาวิด ท่านได้สารภาพความบาป และพยายามทำหน้าที่ในฐานะผู้รับใช้ที่ซื่อสัตย์ต่อพระเจ้าเป็นเวลาหลายปี ท่านได้ทำงานหนักเพื่อพัฒนาอาณาจักรของท่าน จนบ้านเมืองเจริญและมีความแข็งแกร่งภายใต้การปกครองของท่านในระดับที่ไม่เคยเป็นมาก่อน ท่านได้รวบรวมวัสดุก่อสร้างมากมายเพื่อสร้างพระนิเวศแด่พระเจ้า แล้วผลงานตลอดชั่วชีวิตจะต้องถูกกวาดไปให้จนหมดสิ้นอย่างนั้นหรือ ท่านอุทิศตนทำงานอย่างชำนิชำนาญหลายปี ได้สร้างผลงานทางการทูตเป็นเวลานาน แล้วทั้งหมดนี้จะต้องตกอยู่ในมือของลูกชายเนรคุณที่มีนิสัยหุนหันพลันแล่นหรือ ททั้งหมดจะต้องตกอยู่ในมือของคนที่ไม่ใส่ใจถวายเกียรติแด่พระเจ้า ทั้งไม่สนใจเรื่องความเจริญของอิสราเอลกระนั้นหรือ คงเป็นการง่ายที่จะให้ดาวิดบ่นว่าพระเจ้าในสภาพที่ต้องแบกรับความทุกข์โศกเช่นนี้ {PP 737.3}

## {PP 738.1}

แต่ดาวิดเห็นว่าความบาปของตนเป็นเหตุให้ท่านต้องรับทุกข์ ผู้เผยพระวจนะมีคาห์ใช้ถ้อยคำที่สอดคล้องกับความรู้สึกของดาวิดว่า “เมื่อข้านั่งอยู่ในความมืด พระเจ้าจะทรงเป็นความสว่างแก่ข้า ข้าพเจ้าจะทนต่อพระพิโรธของพระเจ้า เพราะว่าข้าพเจ้ากระทำบาปต่อพระองค์ ข้าพเจ้าจะทนจนกว่าพระองค์จะทรงแก้คดีของข้าพเจ้า และกระทำการตัดสินเพื่อข้าพเจ้า” (มีคาห์ 7:8, 9 TH1971) และแล้วพระเจ้าไม่ทรงทอดทิ้งดาวิด ในช่วงที่ถูกประทุษร้ายและถูกสบประมาทอยู่นั้น ท่านแสดงความถ่อมใจ ความไม่เห็นแก่ตัว ความใจกว้าง และการยอมจำนนต่อน้ำพระทัยของพระเจ้า ทำให้ประสบการณ์ในช่วงนี้เป็นที่น่ายกย่องที่สุดในชีวิตของท่าน ในมุมมองของสวรรค์แล้วผู้นำอิสราเอลไม่เคยยิ่งใหญ่อย่างแท้จริงเท่ากับในชั่วโมงนี้ที่ท่านตกต่ำเลย {PP 738.1}

## {PP 738.2}

ถ้าพระเจ้าทรงยอมให้ดาวิดดำเนินชีวิตในความบาปโดยไม่ทรงตำหนิติเตียน และให้ครอบครองบัลลังก์อย่างสุขสันติในขณะที่ท่านยังละเมิดต่อกฎเกณฑ์ของพระองค์ แล้วผู้มีความสงสัยกับคนที่ไม่นับถือพระเจ้าอาจมีข้อแก้ตัวโดยอ้างประวัติของดาวิดเพื่อโต้แย้งศาสนาของพระคัมภีร์ แต่ประสบการณ์ที่พระเจ้าทรงนำให้ดาวิดผ่านไปได้นั้นแสดงให้เห็นว่า พระองค์ไม่ทรงสามารถทนต่อเรื่องความบาปหรือคำแก้ตัวของมันได้ นอกจากนี้ประวัติของดาวิดยังทำให้เราเห็นพระประสงค์อันยิ่งใหญ่ของพระเจ้าในการจัดการกับความบาป เพราะทำให้เราสามารถสะกดรอยตามแผนแห่งพระคุณความเมตตาของพระองค์แม้ต้องผ่านเส้นทางที่มืดมนในขณะที่ถูกพระองค์ทรงตีสอนก็ตาม พระเจ้าทรงตีสอนดาวิด แต่ไม่ใช่การตีให้ตาย เตาไฟมีไว้ให้หล่อหลอม ไม่ใช่เผาผลาญ องค์พระผู้เป็นเจ้าตรัสว่า “ถ้าพวกเขาฝ่าฝืนกฎเกณฑ์ของเรา และมิได้รักษาบัญญัติของเรา แล้วเราจะลงโทษการละเมิดของพวกเขาด้วยไม้เรียว และลงโทษความชั่วของเขาด้วยการเฆี่ยน แต่จะไม่ถอนความรักมั่นคงของเราไปจากเขา และจะไม่ทรยศต่อความซื่อสัตย์ของเรา” (สดุดี 89:31–33 THSV) {PP 738.2}

## {PP 738.3}

ไม่นานหลังจากดาวิดออกจากเยรูซาเล็ม อับซาโลมพร้อมด้วยกองทัพเข้าไปยึดเมืองป้อมของอิสราเอลโดยไม่ต้องมีการสู้รบตบมือแต่อย่างใด หุชัยเป็นหนึ่งในพวกที่ออกมาต้อนรับกษัตริย์องค์ใหม่ และเจ้าชายนี้ทั้งแปลกใจและดีใจที่ได้เพื่อนเก่าและที่ปรึกษาของเสด็จพ่อมาอยู่ฝ่ายตน อับซาโลมมั่นใจว่าจะต้องสำเร็จเป็นแน่แท้ เพราะอุบายของตนได้สำเร็จมาถึงขั้นนี้แล้ว เขาจึงรับเอาหุชัยเข้าราชสำนักเพื่อเสริมฐานราชบัลลังก์และเพื่อให้คนทั้งชาติเกิดความมั่นใจในท่านมากขึ้น {PP 738.3}

## {PP 738.4}

กองกำลังใหญ่โตที่แวดล้อมอับซาโลประกอบด้วยคนที่ไม่เคยฝึกทหารเป็นส่วนมาก ซึ่งไม่เคยผ่านการสู้รบ อาหิโธเฟลรู้ดีว่าสถานการณ์ของดาวิดไม่สิ้นหวังทีเดียว มีประชาชนจำนวนมากที่ยังจงรักภักดีต่อท่าน และคนที่อยู่กับท่านล้วนแต่เป็นทแกล้วทหารที่สัตย์ซื่อต่อพระราชาของตน ส่วนกองทัพของท่านบัญชาด้วยนายพลที่มีประสบการณ์ช่ำชอง อาหิโธเฟลรู้ว่าหลังจากหลงตามกระแสพระราชาองค์ใหม่ก็จะมีกระแสตอบโต้ ถ้าการกบฏล้มเหลวก็เป็นไปได้ที่อับซาโลมจะสามารถคืนดีกับราชบิดา แล้วตอนนั้นผู้ที่จะมีความผิดฐานกบฏหนักที่สุดก็คืออาหิโธเฟลหัวหน้าที่ปรึกษาเอง และการลงโทษที่หนักสุดก็จะตกอยู่กับเขาเอง ฉะนั้นเพื่อปิดทางไม่ให้อับซาโลมถอยกลับได้ อาหิโธเฟลจึงแนะนำให้เขาทำในสิ่งที่คนทั้งชาติถือว่าเป็นไปไม่ได้ที่จะคืนดีกับดาวิด รัฐบุรุษผู้ฉลาดหลักแหลมแต่ขาดศีลธรรมผู้นี้ ยุยงอับซาโลมด้วยเล่ห์เหลี่ยมนรกให้ล่วงประเวณีกับนางสนมของบิดาต่อหน้าอิสราเอลทั้งปวง ประหนึ่งกบฏไม่พอยังจะเพิ่มความผิดอีกด้วย การทำเช่นนี้เป็นไปตามธรรมเนียมชาวตะวันออก และเป็นการประกาศว่าตนได้ยึดครองบัลลังก์ของราชบิดาได้สำเร็จ แล้วอับซาโลมก็ทำตามคำแนะนำที่ต่ำช้านี้ เกิดขึ้นตามพระวจนะของพระเจ้าที่ตรัสผ่านผู้เผยพระวจนะว่า “ดูเถิด เราจะให้เหตุร้ายบังเกิดขึ้นกับเจ้าจากครัวเรือนของเจ้าเอง และเราจะเอาภรรยาของเจ้าไปต่อหน้าต่อตาเจ้ายกไปให้แก่เพื่อนบ้านของเจ้า...เพราะเจ้าทำการนั้นอย่างลับๆ แต่เราจะกระทำการนี้ต่อหน้าอิสราเอลทั้งสิ้นและอย่างเปิดเผย” (2 ซามูเอล 12:11, 12 TH1971) ไม่ใช่ว่าพระเจ้าทรงดลใจให้อับซาโลมทำความชั่วนี้ แต่เนื่องจากความบาปของดาวิดพระเจ้ามิได้ทรงยับยั้งเหตุการณ์นี้ด้วยฤทธานุภาพของพระองค์ {PP 738.4}

## {PP 739.1}

อาหิโธเฟลเคยได้รับการยกย่องว่าเป็นคนที่มีปัญญา แต่ขาดความกระจ่างที่มาจากพระเจ้า “ความยำเกรงพระเจ้าเป็นที่เริ่มต้นของปัญญา” (สุภาษิต 9:10 TH1971) ซึ่งอาหิโธเฟลขาดสิ่งนี้ เพราะถ้าเขามีปัญญาจากพระเจ้าเขาคงไม่คิดที่จะใช้ความบาปในการล่วงประเวณีกับญาติใกล้ชิดเป็นแนวทางไปสู่ความสำเร็จในการกบฏ คนใจทรามวางแผนชั่วเหมือนไม่มีพระเจ้าที่จะทรงขัดขวางกลอุบายของตน แต่ “องค์พระผู้เป็นเจ้าผู้ประทับในฟ้าสวรรค์ทรงหัวเราะ พระองค์ทรงเย้ยหยันพวกเขา” (สดุดี 2:4 TNCV) พระเจ้าตรัสว่า “เพราะพวกเขาไม่ยอมรับคำแนะนำของเรา ไม่ไยดีต่อคำตักเตือนของเรา พวกเขาจะได้รับผลจากวิถีทางของตัวเอง และเต็มอิ่มกับผลจากวิถีทางของตัวเอง เพราะคนอ่อนต่อโลกจะฆ่าตัวเองด้วยการหันออกนอกลู่นอกทาง และคนโง่จะทำลายตัวเองด้วยความเฉยเมยของพวกเขา” (สุภาษิต 1:30–32 TNCV) {PP 739.1}

## {PP 739.2}

พอแผนการป้องกันภัยของตัวเองประสบความสำเร็จ อาหิโธเฟลกำชับกับอับซาโลมว่าจำเป็นที่จะต้องต่อสู้ดาวิดทันที โดยกล่าวว่า “ขอโปรดอนุญาตให้ข้าพระบาทเลือกทหาร 12,000 คน ข้าพระบาทจะยกออกไปติดตามดาวิดคืนวันนี้ ข้าพระบาทจะไปทันท่านเมื่อท่านยังเหนื่อยอ่อนอยู่และท้อถอย กระทำให้ท่านกลัวตัวสั่น พลทั้งปวงที่อยู่กับท่านก็จะหนีไป ข้าพระบาทจะฆ่าฟันแต่กษัตริย์ แล้วจะนำประชาชนทั้งสิ้นกลับมาเข้าฝ่ายฝ่าพระบาท” (2 ซามูเอล 17:1–3 TH1971) คณะที่ปรึกษาของพระราชาเห็นด้วยกับแผนการนี้ ถ้าอับซาโลมได้ทำตาม ดาวิดคงถูกฆ่าตายแน่นอนนอกกจากรพระเจ้าจะทรงช่วยป้องกันท่านโดยตรง แต่มีพระปัญญาที่เลิศล้ำกว่าปัญญาอันลือชื่อของอาหิโธเฟล พระเจ้าทรงนำสถานการณ์อยู่ “องค์พระผู้เป็นเจ้าทรงตั้งพระทัยที่จะขัดขวางคำแนะนำที่ดีของอาหิโธเฟล เพื่อนำความย่อยยับมาสู่อับซาโลม” (2 ซามูเอล 17:14 TNCV) {PP 739.2}

## {PP 740.1}

หุชัยไม่ได้ถูกเรียกในประชุมคณะที่ปรึกษา และเขาคงไม่เสนอตัวเองเข้าไปถ้าไม่มีใครเรียก กลัวว่าคนจะสงสัยว่าเขาเป็นสายสืบ และหลังจากที่เลิกประชุมแล้ว อับซาโลมลองเล่าแผนการของอาหิโธเฟลให้หุชัยฟังเพราะให้ความสำคัญกับความคิดเห็นของคนที่เคยเป็นที่ปรึกษาของพ่อ หุชัยเห็นว่าถ้าทำตามแผนที่วางดาวิดต้องแพ้แน่ๆ เขาจึงกล่าวว่า “ครั้งนี้ข้าพระบาทคิดว่าคำแนะนำของอาหิโธเฟลไม่ดี ฝ่าพระบาททรงรู้จักราชบิดากับพวกดี แต่ละคนล้วนเป็นชายชาตินักสู้และดุร้ายเหมือนแม่หมีที่ถูกขโมยลูกไป นอกจากนี้ราชบิดายังเป็นนักรบเจนศึกและไม่ประทับแรมกลางหมู่ทหาร” หุชัยให้เหตุผลว่า ถ้ากองกำลังของอับซาโลมไล่ตามดาวิดก็จะไม่สามารถจับท่านได้ แต่จะรับความเสียหาย ทำให้คนที่ติดตามเขาท้อถอยและก่อให้เกิดผลร้ายต่อแผนการของอับซาโลม “เพราะอิสราเอลทั้งปวงล้วนทราบว่าราชบิดาของฝ่าพระบาททรงเป็นนักสู้ และทหารที่อยู่ด้วยก็ล้วนห้าวหาญ” หุชัยจึงแนะนำแผนที่จะดูดีในสายตาของคนที่เย่อหยิ่งเห็นแก่ตัวและชอบเบ่งอำนาจว่า “ข้าพระบาทขอถวายคำแนะนำให้ทรงระดมพลอิสราเอลทั้งหมดจากดานจดเบเอร์เชบาซึ่งมากมายดุจทรายที่ชายฝั่งทะเล โดยมีฝ่าพระบาทนำทัพไปเอง จากนั้นเมื่อเราพบราชบิดาที่ไหน เราก็จะกรูเข้าโจมตีเหมือนน้ำค้างกลบผืนดิน ไม่ให้เหลือรอดสักคนเดียว และหากดาวิดถอยร่นเข้าเมือง ชาวอิสราเอลทั้งสิ้นก็จะเอาเชือกล่ามเมือง ลากลงหุบเขาจนไม่เหลือกรวดสักก้อนให้เห็น (2 ซามูเอล 17:7–13 TNCV) {PP 740.1}

## {PP 741.1}

“อับซาโลมและผู้นำอิสราเอลทั้งหมดกล่าวว่า ‘คำแนะนำของหุชัยชาวอารคีดีกว่าคำแนะนำของอาหิโธเฟล” (2 ซามูเอล 17:14 TNCV) แต่มีคนหนึ่งที่ไม่หลงเชื่อ อาหิโธเฟลเห็นชัดเจนว่าการผิดพลาดของอับซาโลมในครั้งนี้จะนำไปสู่ความตาย เขารู้ว่าการกบฏจะต้องล้มเหลว และยังรู้ว่าไม่ว่าสุดท้ายเจ้าชายจะมีชะตากรรมอย่างไร ไม่มีความหวังสำหรับที่ปรึกษาที่ยุยงอยู่เบื้องหลังของการทำผิดที่ร้ายแรงที่สุดของเขา อาหิโธเฟลได้สงเสริมอับซาโลมในการกบฏ และหนุนให้หยามหน้าพ่อด้วยการทำความบาปชั่วอย่างเลวทราม และชี้แนะให้สังหารดาวิดและวางแผนให้สามารถสังหารให้สำเร็จ และตัดช่องทางสุดท้ายที่เขาเองจะสามารถคืนดีกับพระราชา บัดนี้มีคนได้รับเกียรติเหนือตน แม้แต่อับซาโลมก็ยังเห็นคุณค่าคนอื่นเหนือกว่าตัวเอง อาหิโธเฟลอิจฉาและรู้สึกสิ้นหวัง จิตใจเต็มไปด้วยความโกรธเคือง เขา “ไปยังบ้านเกิด สั่งเสียเรียบร้อย แล้วผูกคอตาย” (2 ซามูเอล 17:23 TNCV) นี่แหละคือผลปัญญาของคนที่เฉลียวฉลาดแต่ไม่ได้แสวงหาน้ำพระทัยของพระเจ้า ซาตานล่อคนด้วยคำสัญญาและการยกยอปอปั้น แต่สุดท้ายจะประจักษ์แก่ทุกคนว่า “ค่าจ้างของความบาปคือความตาย” (โรม 6:23 TH1971) {PP 741.1}

## {PP 741.2}

หุชัยไม่แน่ใจว่ากษัตริย์ผู้(เหลาะแหละ)จะทำตามคำแนะนำของเขาหรือไม่ เขาจึงรีบเตือนดาวิดให้หนีข้ามแม่น้ำจอร์แดนอย่ารีรอ หุชัยฝากพวกปุโรหิตให้ฝากต่อไปยังลูกชายทั้งสองให้บอกดาวิดว่า “อาหิโธเฟลให้คำแนะนำแก่อับซาโลมกับบรรดาผู้อาวุโสของอิสราเอลให้ทำสิ่งเหล่านั้น แต่เราได้แนะนำให้เขาทำสิ่งเหล่านี้ บัดนี้...อย่าพักแรมที่สันดอนตรงท่าข้ามแม่น้ำในถิ่นกันดาร แต่ให้ข้ามไปเสีย มิฉะนั้นทั้งกษัตริย์และคนที่ตามเสด็จจะถูกกลืนไปสิ้น” (2 ซามูเอล 17: 15–16 TNCV) {PP 741.2}

## {PP 741.3}

มีคนสงสัยหนุ่มทั้งสองและไล่ตามไป แต่พวกเขาสามารถทำภารกิจที่อันตรายให้สำเร็จได้ ดาวิดอ่อนล้าด้วยความเศร้าและการหลบหนีในวันแรกในขณะที่รับข่าวให้ข้ามแม่น้ำจอร์แดนในคืนนั้น เพราะลูกชายประทุษร้ายหมายจะเอาชีวิตท่าน {PP 741.3}

## {PP 741.4}

ความรู้สึกของดาวิดในฐานะพ่อและพระราชาเป็นอย่างไรในขณะที่ตกอยู่ในอันตรายเช่นนี้ ดาวิดเป็น “นักรบกล้าหาญ”(1 ซามูเอล 16:18 TNCV) เป็นทหารเจนศึก เป็นพระราชาซึ่งทุกคนต้องทำตามคำสั่งของท่าน บัดนี้กลับโดนลูกชายที่ท่านรักและไว้ใจโดยคิดไม่ถึง ประชากรที่เคยติดตามท่านอย่างใกล้ชิดด้วยความสัตย์ซื่อสุจริตกลับทอดทิ้งท่านไป ในสถานการณ์เช่นนี้ดาวิดจะใช้ถ้อยคำอย่างไรเพื่อบรรยายถึงความรู้สึกในใจ ในชั่วโมงทดลองที่มืดมนที่สุดจิตใจของดาวิดยึดมั่นในพระเจ้า ท่านขับร้องเพลงว่า {PP 741.4}

## {PP 742.1}

> “ข้าแต่พระเจ้า ศัตรูของข้าพระองค์ทวีมากขึ้นเหลือเกิน
> คู่อริมากมายเหล่านี้กำลังลุกขึ้นต่อสู้ข้าพระองค์
> เขากำลังกล่าวถึงข้าพระองค์ว่า
> ในพระเจ้าไม่มีทางรอดสำหรับเขา
> ข้าแต่พระเจ้า พระองค์ทรงเป็นโล่ล้อมรอบตัวข้าพระองค์
> ป้องกันศักดิ์ศรีของข้าพระองค์
> และทรงเป็นผู้ชูศีรษะของข้าพระองค์ไว้
> ข้าพระองค์ร้องทูลพระเจ้า
> และพระองค์ตรัสตอบข้าพระองค์จากภูเขาอันบริสุทธิ์ของพระองค์
> ข้าพเจ้านอนลงและหลับไป
> ข้าพเจ้ากลับตื่นขึ้นเพราะพระเจ้าทรงอุปถัมภ์ข้าพเจ้า
> ข้าพเจ้าไม่กลัวคนเป็นหมื่นๆ ซึ่งตั้งตนต่อสู้ข้าพเจ้าอยู่รอบด้าน...
> การช่วยกู้เป็นของพระเจ้า
> ขอพระพรของพระองค์หลั่งลงเหนือประชากรของพระองค์เทอญ” (สดุดี 3:1–8 TH1971) {PP 742.1}

## {PP 742.2}

ในค่ำคืนที่มืดมิดดาวิดพร้อมคนที่อยู่กับท่าน ทั้งนักรบ รัฐบุรุษ ทั้งคนหนุ่มคนชรา ผู้หญิงและเด็กเล็ก พากันข้ามแม่น้ำลึกที่ไหลเชี่ยว “พอรุ่งเช้าก็ไม่เหลือสักคนหนึ่ง ที่ยังไม่ได้ข้ามแม่น้ำจอร์แดน” (2 ซามูเอล 17:22 TH1971) {PP 742.2}

## {PP 742.3}

ดาวิดพร้อมกองกำลังของท่านถอยไปยังเมืองมาหะนาอิมซึ่งเคยเป็นนครหลวงของอิชโบเชท เมืองนี้มีป้อมประการเข้มแข็ง มีเนินเขาโดยรอบเหมาะที่จะถอยร่นในยามสงคราม ดินแดนใกล้เคียงอุดมสมบูรณ์ และประชาชนเข้าข้างดาวิด มีหลายคนเข้าร่วมติดตามท่านในขณะที่คนมั่งมีจากชนเผ่านำเสบียงอาหารมากมายและของจำเป็นอื่นๆ มามอบให้ {PP 742.3}

## {PP 742.4}

คำแนะนำของหุชัยเป็นผล ดาวิดจึงได้โอกาสหนีรอด แต่เจ้าชายเลือดร้อนยับยั้งอยู่ได้ไม่นาน ไม่ช้าจึงออกไล่ล่าราชบิดา “อับซาโลมข้ามแม่น้ำจอร์แดนมากับทหารอิสราเอลทั้งปวง” (2 ซามูเอล 17:24 TNCV) อับซาโลมตั้งอามาสาเป็นแม่ทัพ (อามาสาเป็นลูกชายอาบีกายิลพี่สาวของดาวิด) กองทัพของเขาใหญ่ก็จริง แต่ขาดวินัย และไม่มีความพร้อมที่จะรับมือกับทหารชำนาญศึกของบิดา {PP 742.4}

## {PP 742.5}

ดาวิดแบ่งทหารของท่านออกเป็นสามกองนำโดยโยอาบ อาบีชัย และอิททัยชาวเมืองกัท ตอนแรกท่านตั้งใจนำกองทัพเข้าสนามรบเอง แต่หัวหน้ากองทหาร คณะที่ปรึกษาและประชาชนทั้งปวงค้านอย่างหนัก “‘ขอฝ่าพระบาทอย่าทรงออกรบเลย เพราะหากพวกเราต้องหนี และตายไปถึงครึ่งหนึ่ง พวกเขาก็ไม่แยแส แต่ฝ่าพระบาททรงมีค่าเท่ากับพวกข้าพระบาทหมื่นคน ขอทรงคอยช่วยสนับสนุนจากในเมืองจะดีกว่า’ ดาวิดตรัสว่า ‘เราจะทำทุกอย่างที่พวกเจ้าเห็นว่าดีที่สุด’” (2 ซามูเอล 18:3, 4 TNCV) {PP 742.5}

## {PP 743.1}

เมื่อพวกเขามองลงจากกำแพงเมืองเห็นทหารของกองทัพฝ่ายกบฏยืนแถวอยู่เรียงราย จอมกบฏพร้อมด้วยกองกำลังมหึมาทำให้กองกำลังของดาวิดดูเหมือนคนหยิบมือเดียว แต่เมื่อพระราชามองลงไปที่กองทัพฝ่ายตรงข้าม สิ่งที่ท่านเป็นห่วงที่สุดในการสู้รบครั้งนี้ไม่ใช่ราชบัลลังก์หรือราชอาณาจกัร หรือแม้แต่ชีวิตของท่านเอง จิตใจผู้เป็นพ่อเต็มไปด้วยความรักและความเมตตาสงสารต่อบุตรชายทรยศผู้นี้ เมื่อกองทัพเดินออกจากประตูเมืองดาวิดเสริมกำลังทหารที่ซื่อสัตย์ของท่าน และขอให้พวกเขาออกไปโดยไว้วางใจในพระเจ้าของอิสราเอลผู้ที่จะประทานชัยชนะแก่พวกเขา อย่างไรก็ตามแม้แต่ในเหตุการณ์นี้ท่านไม่สามารถห้ามใจจากการแสดงความรักต่ออับซาโลมได้ เมื่อโยอาบนำทหารแถวแรกในขณะที่ผ่านพระราชาแม่ทัพผู้ชนะสงครามนับร้อยและหยิ่งในศักดิ์ศรีก้มศีรษะลงเพื่อฟังคำสั่งสุดท้ายของพระราชา ส่วนดาวิดพูดด้วยเสียงสั่นว่า “*เพื่อเห็นแก่เรา* ขอให้ปฏิบัติต่ออับซาโลมอย่างละมุนละม่อนเถิด” (2 ซามูเอล 18:5 TNCV) อาบีชัยและอิททัยได้รับคำสั่งเดียวกัน “เบาๆ มือกับชายหนุ่มนั้น *ด้วยเห็นแก่เราเถิด* คือกับอับซาโลม” (2 ซามูเอล 18:5 TH1971) แต่ความห่วงใยของพระราชามีต่ออับซาโลมแต่จะทำให้เหล่าทหารยิ่งโกรธเคืองต่อลูกชายเนรคุณผู้นี้ เพราะดูเหมือนว่าในสายตาของดาวิดแล้วอับซาโลมสำคัญกว่าอาณาจักรของท่าน และแม้แต่ประชากรที่ซื่อสัตย์ต่อท่านก็ไม่สำคัญเท่า {PP 743.1}

## {PP 743.2}

พวกเขาสู้รบกันในป่าไม้ใกล้แม่น้ำจอร์แดน ทำให้อับซาโลมมีแต่จะเสียเปรียบเพราะมีทหารมหาศาล ซึ่งเป็นทหารที่ไร้การฝึกอบรมทำให้เกิดความยุ่งเหยิง พวกเขาหลงอยู่ในพุ่มไม้หนาและหนองบึงจนผู้บัญชาการไม่สามารถกู้ระเบียบคืนมา แล้ว “กองทัพอิสราเอลถูกทหารของดาวิดบดขยี้ มีผู้บาดเจ็บล้มตายมากมายถึง 20,000 คน” (2 ซามูเอล 18:7 TNCV) อับซาโลมเห็นว่าวันนี้ต้องพ่ายแพ้จึงหันไปหมายจะหลบหนี แต่อยู่ๆ ศีรษะของเขาติดอยู่ใน(ง่าม)ไม้ของต้นไม้ที่มีกิ่งก้านสาขาแผ่กว้าง ล่อที่เขาขี่นั้นวิ่งหนีทิ้งให้เขาห้อยต่องแต่งเป็นเหยื่อให้ศัตรู มีทหารคนหนึ่งพบเขาในสภาพนี้แต่เพราะกลัวกระทำผิดต่อพระราชาจึงไว้ชีวิตอับซาโลม แต่รายงานให้โยอาบรับทราบในสิ่งที่ตนเห็น ส่วนโยอาบนั้นไม่รีรอเรื่องบาปบุญคุณโทษ เขาเคยเป็นมิตรกับอับซาโลม และช่วยเขาถึงสองครั้งเพื่อให้เขาคืนดีกับดาวิด แต่อับซาโลมได้ทรยศต่อการไว้เนื้อเชื่อใจนั้นอย่างไร้ยางอาย ถ้าไม่ใช่เพราะได้เปรียบจากการขอร้องของโยอาบ การกบฏนี้พร้อมกับผลที่เลวร้ายทุกอย่างจะไม่สามารถเกิดขึ้น บัดนี้โยอาบสามารถปลิดชีวิตผู้อยู่เบื้องหลังความชั่วร้ายทั้งหมดนี้ได้โดยง่ายดาย เขาจึง “หยิบหอกสามอันออกมาเสียบทะลุหัวใจอับซาโบลมทั้งเป็น...พวกเขาโยนศพอับซาโลมลงในหลุมลึกในป่า แล้วสุมก้อนหินทับเป็นกองพะเนิน” (2 ซามูเอล 18:14, 17 TNCV) {PP 743.2}

## {PP 744.1}

บุคคลที่ยุยงให้เกิดการกบฏในอิสราเอลได้สิ้นชีวิตลงด้วยประการฉะนี้ อาหิโธเฟลฆ่าตัวตาย ส่วนเจ้าชายอับซาโลมผู้ซึ่งความหล่อเหลาของเขาเป็นที่ภาคภูมิใจของคนอิสราเอลทั้งชาตินั้นถูกฆ่าตายในวัยฉกรรจ์ ศพของเขาถูกโยนลงไปในหลุมลึกและกลบไว้ด้วยกองก้อนหิน เป็นอนุสรณ์ปรักปรำเขาไปตลอดกาล เมื่ออับซาโลมยังมีชีวิตอยู่เขาได้สร้างอนุสาวรีย์ที่หรูหราไว้สำหรับเชิดชูเกียรติของตนในหุบเขากษัตริย์ แต่หลุมฝังศพของเขามีเพียงกองก้อนหินในถิ่นทุรกันดารเป็นเครื่องหมายระลึกถึงเขา {PP 744.1}

## {PP 744.2}

ในเมื่อหัวหน้าการกบฏถูกสังหารไปแล้ว โยอาบจึงเป่าแตรให้ทหารฝ่ายตนเลิกไล่ตามกองทัพใหญ่ที่กำลังหนีเอาชีวิตรอด มีการส่งผู้สื่อสารให้ไปแจ้งข่าวแก่พระราชาทันที {PP 744.2}

## {PP 744.3}

ยามที่เฝ้าอยู่บนปอคอยที่กำแพงเมืองมองลงไปที่สนามรบและเห็นชายคนหนึ่งวิ่งมา(คนเดียว/ลำพัง) ไม่ช้าก็มีอีกคนหนึ่งวิ่งตามหลังมา พอคนแรกเข้าใกล้เมืองยามทูลพระราชาผู้รออยู่ข้างประตูเมืองว่า “‘ข้าพระบาทคิดว่าคนที่วิ่งมาก่อนวิ่งเหมือนอาหิมาอัสบุตรศาโดก’ และพระราชาตรัสว่า ‘เขาเป็นคนดี เขามาด้วยข่าวดี’ แล้วอาหิมาอัสร้องทูลพระราชาว่า ‘สวัสดี พ่ะย่ะค่ะ’ เขาก็กราบพระราชาซบหน้าลงถึงพื้นดินกราบทูลว่า ‘สาธุการแด่พระเยโฮวาห์พระเจ้าของฝ่าพระบาท พระองค์ได้ทรงมอบบรรดาผู้ที่ยกมือของเขาต่อสู้กับพระราชาเจ้านายของข้าพระบาทแล้ว’” แต่เมื่อพระราชาถามว่า “ลูกอับซาโลมปลอดภัยดีใช่ไหม” อาหิมาอัสเลี่ยงที่จะไม่ตอบ (2 ซามูเอล 18:27–28 TH1971, 29 TNCV) {PP 744.3}

## {PP 744.4}

ผู้สื่อข่าวคนที่สองร้องทูลว่า “ข้าแต่กษัตริย์ ข้าพระบาทนำข่าวดีมากราบทูล วันนี้องค์พระผู้เป็นเจ้าทรงช่วยฝ่าพระบาทให้รอดจากเงื้อมมือของบรรดาผู้คิดคดทรยศต่อฝ่าพระบาท” และก็เป็นอีกครั้งหนึ่งที่ปากของผู้เป็นบิดาถามขึ้นอย่างหนักใจว่า “ลูกอับซาโลมปลอดภัยดีใช่ไหม” ผู้สื่อข่าวไม่อาจปิดบังข่าวร้ายได้แล้วจึงตอบว่า “ขอให้ศัตรูทั้งปวงและผู้คิดร้ายต่อฝ่าพระบาทเป็นเช่นโอรสองค์นี้เถิด” ตำตอบนั้นเพียงพอแล้ว ดาวิดไม่มีคำถามอื่นใดอีก แต่ขึ้นไปยังห้องประทับเหนือประตูเมืองด้วยอาการคอตก “ทรงกันแสงไปตลอดทางและทรงคร่ำครวญว่า ‘โอ อับซาโลมลูกของพ่อ ลูกของพ่อ ลูกของพ่ออับซาโลมเอ๋ย พ่อน่าจะตายแทนลูก โอ อับซาโลม ลูกของพ่อ ลูกของพ่อ” (2 ซามูเอล 31–33 TNCV) {PP 744.4}

## {PP 745.1}

กองทัพกลับมาจากสนามรบอย่างมีชัย เสียงโห่ร้องไชโยดังก้องกังวานตามเนินเขา แต่พอเข้าประตูเมืองเสียงโห่ร้องแผ่วลงธงที่ถืออยู่ในมือก็หย่อนลง เหล่าทหารเดินคอตกเสมือนเป็นฝ่ายพ่ายแพ้มากกว่าฝ่ายชนะไม่ได้ออกไปรอต้อนรับพวกเขา แต่เสียงร้องคร่ำครวญของดาวิดดังขึ้นจากห้องประทับบนประตูเมืองว่า “โอ อับซาโลมบุตรของเรา บุตรของเรา อับซาโลมบุตรของเราเอ๋ย เราอยากจะตายแทนเจ้า โอ อับซาโลมบุตรของเรา บุตรของเราเอ๋ย” (2 ซามูเอล 18:33 1971) {PP 745.1}

## {PP 745.2}

“เมื่อทั้งกองทัพทราบว่ากษัตริย์ทรงเศร้าโศกเสียใจเรื่องราชโอรส ความปลื้มปีติชัยชนะใหญ่หลวงในวันนั้นก็กลับกลายเป็นความโศกสลด ทั้งกองทัพค่อยๆ เคลื่อนเข้าสู่กรุงอย่างเงียบเหงาเหมือนคนที่เข้ามาอย่างอับอายเพราะหนีการรบ” (2 ซามูเอล 19:2–3 TNCV) {PP 745.2}

## {PP 745.3}

โยอาบเต็มไปด้วยความโกรธเคือง พระเจ้าทรงเปิดทางให้พวกเขาได้รับชัยชนะและโห่ร้องด้วยความยินดี นี่เป็นการบดขยี้การกบฏครั้งใหญ่สุดในประวัติศาสตร์อิสราเอล แต่ชัยชนะครั้งใหญ่นี้กลับกลายเป็นงานไว้ทุกข์ให้กับคนที่เป็นเหตุให้ชายชาติทหารหลายพันคนต้องเสียชีวิต แม่ทัพผู้มีนิสัยหยาบคายและขวานผ่าซากผู้นี้ฝ่าเข้าไปทูลพระราชาอย่างหาญกล้าว่า “วันนี้ฝ่าพระบาททรงทำให้คนของฝ่าพระบาท ผู้ได้ปกป้องพระชนม์ชีพของฝ่าพระบาท รวมทั้งชีวิตของราชโอรส ราชธิดา มเหสี และสนมไว้นั้นรู้สึกอัปยศอดสู ฝ่าพระบาททรงรักอาลัยผู้ที่ชิงชังฝ่าพระบาท และทรงชิงชังผู้ที่รักฝ่าพระบาท ในวันนี้ฝ่าพระบาททรงแสดงให้เห็นชัดว่าบรรดานายทัพ และทหารล้วนไม่มีความหมายอะไรเลยสำหรับฝ่าพระบาท หากอับซาโลมมีชีวิตอยู่และพวกข้าพระบาทตายไปหมด ฝ่าพระบาทคงจะพอพระทัย บัดนี้ขอทรงโปรดเสด็จออกไปประทานกำลังใจแก่พวกทหาร ข้าพระบาทขอสาบานโดยอ้างองค์พระผู้เป็นเจ้าว่า หากไม่เสด็จไปจะไม่เหลือพวกเขาแม้แต่คนเดียวในคืนนี้ นี่จะเป็นสิ่งเลวร้ายสำหรับฝ่าพระบาท ยิ่งกว่าที่ฝ่าพระบาทเคยประสบภัยพิบัติใดมาตลอดพระชนม์ชีพ” (2 ซามูเอล 5–8 TNCV) {PP 745.3}

## {PP 745.4}

แม้ว่าถ้อยคำที่ใช้ตำหนินั้นจะรุนแรงและโหดร้ายสำหรับพระราชาที่กำลังแบกทุกข์อยู่นั้นแต่ดาวิดไม่ถือโทษ เพราะเห็นว่าแม่ทัพของท่านพูดถูก ท่านจึงลงไปที่ประตูเมือง และต้อนรับทหารกล้า(เหล่านั้น)ของท่านกลับเข้าเมืองด้วยถ้อยคำที่ยกย่องขอบคุณขณะที่พวกเขาเดินสวนสนามผ่านประตูเมืองเข้าไป {PP 745.4}
