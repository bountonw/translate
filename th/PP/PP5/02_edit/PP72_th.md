---
chapter:
  number: 72
  title:
    th: การกบฏของอับซาโลม
    en: The Rebellion of Absalom
  url: https://legacy.egwwritings.org/?para=84.3447
  basedon: 2 ซามูเอล 13–19
---

## {PP 727.1}

### ไม่ยอมลงโทษ

เมื่อดาวิดฟังคำอุปมาของนาธันจบ ท่านกล่าวโทษตนเองโดยไม่รู้ตัวว่า “เขาจะต้องชดใช้ 4 เท่า” (2 ซามูเอล 12:6 TNCV) ท่านจึงถูกติดสินโทษตามที่ท่านเองกำหนดไว้ ลูกชาย 4 คนของท่านจะต้องตาย และการสูญเสียของแต่ละคนเป็นผลพวงจากความบาปของบิดา {PP 727.1}

## {PP 727.2}

ดาวิดไม่ได้ลงโทษและไม่ได้ตำหนิติเตียนอัมโนนลูกชายคนโตที่ทำผิดอย่างน่าอับอาย ธรรมบัญญัติเขียนไว้ว่า ผู้ล่วงประเวณีจะต้องได้รับโทษถึงตาย และการกระทำของอัมโนนที่ผิดมนุษย์มนายิ่งทำให้เขามีความผิดเป็น 2 เท่า แต่ดาวิดสำนึกว่าตนเองได้ทำบาปจึงไม่ยอมลงโทษคนผิดตามกระบวนการยุติธรรม ส่วนอับซาโลมผู้มีหน้าที่ปกป้องน้องสาวที่ถูกกระทำอนาจารได้เก็บงำแผนการแก้แค้นอยู่นาน 2 ปีเต็ม เพื่อว่าเมื่อถึงเวลาลงมือจะได้ไม่ผิดพลาด ในขณะที่ราชบุตรทั้งหลายกำลังกินเลี้ยงกัน อัมโนนผู้ล่วงเกินน้องสาวตนเองถูกน้องชายสั่งฆ่าในขณะที่กำลังเมามาย {PP 727.2}

## {PP 727.3}

ดาวิดได้รับโทษ 2 เท่าแล้ว มีคนนำข่าวร้ายมารายงานท่านว่า “‘อับซาโลมสังหารราชโอรสทั้งหมด ไม่เหลือรอดสักองค์เดียว’ ดาวิดทรงลุกขึ้น ฉีกฉลองพระองค์ออกและทอดพระกายลงกับพื้น ข้าราชบริพารของดาวิดต่างก็ฉีกเสื้อผ้าของตน” (2 ซามูเอล 13:30–31 TNCV) ส่วนราชบุตรทั้งหลายเมื่อกลับมายังกรุงเยรูซาเล็มด้วยอาการแตกตื่น ก็เล่าความจริงให้บิดาทราบว่ามีแต่อัมโนนคนเดียวที่ถูกฆ่า เขาทั้งหลาย “พากันร่ำไห้เสียงดัง กษัตริย์ดาวิดทรงกันแสง และข้าราชบริพารก็ร่ำไห้อย่างทุกข์ใจนัก” (2 ซามูเอล 13:36 TNCV) แต่อับซาโลมหลบหนีไปเข้าเฝ้าทัลมัยกษัตริย์เมืองเกชูร์ผู้เป็นตาของเขา {PP 727.3}

## {PP 727.4}

อัมโนนไม่ต่างไปจากลูกชายคนอื่นๆ ของดาวิดที่ถูกเลี้ยงดูแบบตามใจ เขาจึงเอาแต่ใจตัวเองในทุกเรื่องโดยไม่สนใจกฎเกณฑ์ของพระเจ้า ถึงแม้เขาได้ทำบาปอย่างร้ายแรง แต่พระเจ้าทรงอดกลั้นไว้ช้านาน โดยให้โอกาสเขาถึง 2 ปีในการกลับใจ ถึงกระนั้นเขายังคงทำบาปต่อไป อัมโนนจึงถูกฆ่าตายขณะที่ความบาปยังติดตัวเขาอยู่ ให้รอการพิพากษาต่อหน้าบัลลังก์ของพระเจ้า {PP 727.4}

## {PP 728.1}

ดาวิดเพิกเฉยต่อหน้าที่ในการลงโทษความผิดของอัมโนน และด้วยความไม่ซื่อสัตย์ของท่านในฐานะบิดาและพระราชา กับลูกชายที่ไม่ยอมกลับใจ พระเจ้าทรงปล่อยให้เหตุการณ์ดำเนินไปตามธรรมชาติของมันโดยไม่ทรงยับยั้งอับซาโลม ด้วยว่าพระองค์จะทรงจัดการเองเมื่อพ่อแม่หรือผู้ปกครองเพิกเฉยต่อหน้าที่ในการลงโทษความผิดของลูก โดยจะทรงยอมให้ความชั่วดำเนินไปในระดับหนึ่งเพื่อให้ความบาปต้องโทษด้วยความบาปเอง {PP 728.1}

## {PP 728.2}

การที่ดาวิดตามใจอัมโนนอย่างไม่เป็นธรรมได้ส่งผลอันเลวร้ายที่ไม่สิ้นสุดเพียงแค่นี้ เพราะเหตุการณ์นี้เป็นจุดเริ่มต้นของความห่างเหินระหว่างอับซาโลมกับบิดาของเขา หลังจากที่อับซาโลมหนีไปยังเมืองเกชูร์ดาวิดไม่อนุญาตให้เขากลับมาเพราะรู้สึกว่าความผิดของเขาต้องได้รับการลงโทษ และเพราะการลงโทษนี้เองแทนที่จะทำให้เหตุการณ์ทุเลาลงกลับยิ่งทำให้เลวร้ายบานปลาย ซึ่งดาวิดมีส่วนเกี่ยวข้องด้วยอย่างไม่มีทางหลีกเลี่ยง อับซาโลมเป็นคนทะเยอทะยานและว่องไว แต่ก็ขาดความยับยั้งชั่งใจ เมื่อถูกกีดกันจากราชสำนัก ไม่ช้าเขาก็หันมาวางแผนชั่ว {PP 728.2}

## {PP 728.3}

พอใกล้จะครบ 2 ปีโยอาบตั้งใจที่จะให้สองพ่อลูกคืนดีกัน จึงจ้างผู้หญิงชาวเมืองเทโคอาคนหนึ่งที่ขึ้นชื่อว่ามีปัญญาให้มาช่วยในเรื่องนี้ โยอาบให้นางเข้าเฝ้าดาวิดโดยทำเหมือนเป็นแม่ม่ายที่มีแต่ลูกชาย 2 คนที่ช่วยเลี้ยงดูและปลอบใจนาง แต่เมื่อเกิดการผิดใจกันลูกชายคนหนึ่งฆ่าอีกคนหนึ่ง ส่วนญาติพี่น้องจึงเรียกร้องให้มอบลูกชายที่ยังอยู่ให้พวกเขาฆ่าเพื่อแก้แค้น “ดังว่าจะดับถ่านไฟของหม่อมฉันที่ยังเหลืออยู่นั้นเสีย ไม่ให้สามีของหม่อมฉันมีชื่อหรือมีเชื้อเหลืออยู่บนพื้นโลกเลย”<!--2 ซามูเอล 14:7 TH1971--> พระราชารู้สึกสะเทือนใจกับคำอ้อนวอนนี้จึงยืนยันว่าจะปกป้องลูกชายของนาง {PP 728.3}

## {PP 728.4}

หลังจากคะยั้นคะยอให้ดาวิดสัญญาหลายต่อหลายครั้งว่าลูกชายจะได้รับความปลอดภัย นางก็วิงวอนขอให้พระราชาโปรดเมตตานางที่ต้องตำหนิความผิดของท่านที่ไม่รับลูกชายที่ถูกเนรเทศกลับเข้าวัง โดยกล่าวว่า “คนเราล้วนต้องตายไปเหมือนน้ำหกรดแผ่นดิน จะรวบรวมคืนมาอีกไม่ได้ แต่พระเจ้าไม่ได้ทรงริบเอาชีวิตไป *แต่ทรงคิดหาหนทางไม่ให้คนที่ถูกเนรเทศไป ต้องถูกตัดขาดจากพระองค์*” (2 ซามูเอล 14:14 TNCV) การที่ทหารผู้หยาบคายอย่างเช่นโยอาบสามารถยกตัวอย่างของความรักที่พระเจ้าทรงมีต่อคนบาปอย่างอ่อนสุภาพและเข้าถึงจิตใจเช่นนี้เป็นหลักฐานที่ชัดเจนว่าคนอิสราเอลคุ้นเคยกับหลักความจริงสำคัญต่างๆ แห่งการทรงไถ่ พระราชาในฐานะที่รู้สึกว่าตนเองต้องการพระเมตตาจากพระเจ้าไม่สามารถปฏิเสธคำอ้อนวอนดังกล่าว จึงรับสั่งแก่โยอาบว่า “จงไปพาอับซาโลมชายหนุ่มคนนั้นกลับมา”<!--2 ซามูเอล 14:21 TH1971--> {PP 728.4}

## {PP 729.1}

### อับซาโลมกลับมา

อับซาโลมได้รับอนุญาตให้กลับมายังกรุงเยรูซาเล็ม แต่ไม่ได้รับอนุญาตให้เข้าราชสำนักหรือพบกับราชบิดา ดาวิดเริ่มตระหนักถึงผลร้ายที่เกิดขึ้นเนื่องจากการตามใจลูก และถึงแม้ว่าท่านจะรักและเอ็นดูลูกชายที่หล่อเหลาและมากความสามารถคนนี้ แต่ท่านรู้สึกว่าจำเป็นต้องสอนบทเรียนให้อับซาโลมและประชาชน โดยแสดงท่าทีเกลียดชังต่อความผิดของเขา อับซาโลมอาศัยอยู่ที่บ้านของตัวเอง 2 ปี ซึ่งในระหว่างนั้นก็ถูกห้ามไม่ให้เข้าราชสำนัก ส่วนน้องสาวของเขาก็พักที่นั่นด้วย เป็นการตอกย้ำความทรงจำถึงความเสียหายที่นางได้รับและไม่มีวันกลับมาเป็นเหมือนเดิมได้อีก ในความคิดเห็นของประชาชนการกระทำของเขาไม่ใช่ความผิดแต่เป็นวีรกรรมต่างหาก อับซาโลมจึงอาศัยความนิยมของคนทั่วไปเพื่อชนะใจคนอิสราเอลทั้งปวง รูปโฉมภายนอกของเขาเป็นที่ต้องตาของทุกคนที่พบเห็น “ทั่วอิสราเอลไม่มีใครได้รับคำชมว่าเป็นชายชาตรีรูปงามเท่าอับซาโลม ตั้งแต่เส้นผมจดปลายเท้าไม่มีตำหนิเลยแม้แต่น้อย” (2 ซามูเอล 14:25 TNCV) เป็นการไม่ฉลาดที่ดาวิดปล่อยให้คนอย่างอับซาโลมหมกมุ่นอยู่กับเรื่องที่คับข้องใจเป็นเวลาถึง 2 ปี เพราะเขามีนิสัยทะเยอทะยาน หุนหันพลันแล่น และอารมณ์ฉุนเฉียว ส่วนการที่ดาวิดยอมให้เขากลับกรุงแต่ไม่ให้กลับเข้าวังทำให้ประชาชนเห็นใจอับซาโลมเป็นอย่างมาก {PP 729.1}

## {PP 729.2}

เรื่องที่ดาวิดละเมิดต่อพระบัญญัติของพระเจ้ายังคงอยู่ในความทรงจำของท่านเสมอ จนทำให้การตัดสินใจเรื่องศีลธรรมของท่านตกอยู่ในสภาพเหมือนเป็นอัมพาต ก่อนที่ท่านทำบาปท่านมีความกล้าหาญและตัดสินใจได้อย่างเฉียบขาด แต่ตอนนี้ท่านกลับเป็นคนอ่อนแอและไม่กล้าตัดสินใจ อิทธิพลที่ท่านมีต่อประชาชนถูกลดทอนลง และจุดอ่อนนี้ได้เข้าทางแผนการของลูกชายผู้ทรยศคนนี้ {PP 729.2}

## {PP 729.3}

อิทธิพลของโยอาบเป็นเหตุให้อับซาโลมถูกนำมาพบบิดา ถึงแม้ภายนอกมีการคืนดีกันแล้ว แต่อับซาโลมยังคงดำเนินตามแผนการมักใหญ่ใฝ่สูงที่วางไว้ เขาทำตัวเยี่ยงพระราชา มีม้า มีราชรถ และมีชาย 50 คนวิ่งนำหน้า ในขณะที่กษัตริย์ดาวิดนับวันยิ่งเก็บตัวอยู่ลำพัง อับซาโลมกลับหมั่นเคลื่อนไหวออกงานเพื่อเป็นที่นิยมของประชาชน {PP 729.3}

## {PP 729.4}

การวางเฉยและความไม่เด็ดขาดของดาวิดยังส่งผลไปถึงข้าราชการจนพวกเขาประมาทเลินเล่อและชักช้าในกระบวนการยุติธรรม อับซาโลมฉวยโอกาสอย่างแนบเนียนทุกครั้งที่มีคนไม่พอใจในการบริหารราชการแผ่นดิน ชายผู้นี้ยืนที่ประตูเมืองอย่างสง่าผ่าเผยทุกวี่วัน เป็นสถานที่ที่ประชาชนรอโอกาสที่จะได้ร้องทุกข์ อับซาโลมไปคลุกคลีอยู่กับพวกเขา รับฟังความทุกข์ แสดงความเห็นใจ และบอกว่าตนเสียใจที่ฝ่ายการปกครองขาดประสิทธิภาพ เมื่อฟังเรื่องร้องทุกข์ของคนอิสราเอล เจ้าชายองค์นี้จะตอบว่า “ข้อหาของเจ้าก็ดีและถูกต้อง แต่พระราชามิได้ทรงตั้งผู้ใดไว้ฟังคดีของเจ้า”<!--2 ซามูเอล 15:3 TH1971--> และจะปิดท้ายว่า “‘เออ ถ้าข้าเป็นผู้พิพากษาในแผ่นดินนี้ก็ดี เมื่อใครมีข้อหาหรือคดีจะได้มาหาข้า ข้าจะตัดสินให้ความยุติธรรมแก่เขา’ เมื่อมีผู้ใดเข้ามาใกล้จะกราบถวายบังคมท่าน ท่านจะยื่นมือออกจับคนนั้นไว้และจุบเขา”<!--2 ซามูเอล 15:4–5 TH1971--> {PP 729.4}

## {PP 730.1}

### ปลุกกระแสต่อต้าน

ชั้นเชิงของเจ้าชายปลุกกระแสความไม่พอใจในรัฐบาลอย่างรวดเร็ว ประชาชนทุกคนยกย่องสรรเสริญอับซาโลม และคนทั่วไปถือว่าเขาคือรัชทายาท พวกเขาภาคภูมิใจในเจ้าชายเพราะถือว่าเขาเหมาะสมกับตำแหน่งอันสูงส่งนี้ และมีความปรารถนาให้เขาขึ้นครองบัลลังก์ “อับซาโลม…จึงชนะใจชนอิสราเอลทั้งปวง” (2 ซามูเอล 15:6 TNCV) ในขณะเดียวกันความรักที่ดาวิดมีต่อบุตรชายคนนี้ทำให้ท่านตาบอด พระราชาจึงไม่เอะใจอะไรเลย ท่านคิดไปว่าท่าทีของอับซาโลมที่แสดงออกในฐานะเจ้าชายอย่างเต็มยศคงเป็นเพราะเขาอยากให้เกียรติราชสำนัก เนื่องด้วยความปีติยินดีที่ได้กลับคืนดีกับท่าน {PP 730.1}

## {PP 730.2}

มีการเตรียมประชาชนไว้สำหรับสิ่งที่จะตามมา อับซาโลมแอบเลือกคนไว้อย่างลับๆ แล้วส่งไปยังทุกเผ่าของอิสราเอลเพื่อระดมกำลังในการก่อกบฏ บัดนี้เขาอำพรางการทรยศโดยแสร้งทำเป็นศรัทธาในศาสนา และจะต้องแก้บนที่เมืองเฮโบรนเพราะได้บนเอาไว้นานแล้วตั้งแต่ยังลี้ภัยอยู่ อับซาโลมทูลพระราชาว่า “ข้าพระบาทขออนุญาตไปเมืองเฮโบรน เพื่อทำตามที่ได้ถวายปฏิญาณไว้ต่อองค์พระผู้เป็นเจ้า เมื่อตอนที่ข้าพระบาทอยู่ที่เมืองเกชูร์ในอารัมได้ถวายปฏิญาณไว้ว่า ‘หากองค์พระผู้เป็นเจ้าทรงนำข้าพระองค์กลับมายังเยรูซาเล็ม ข้าพระองค์จะนมัสการองค์พระผู้เป็นเจ้าที่เมืองเฮโบรน’” (2 ซามูเอล 15:7–8 TNCV) ดาวิดมีความรักใคร่เอ็นดูบุตรชาย และรู้สึกอุ่นใจขึ้นที่เห็นถึงความเลื่อมใสศรัทธาของเขาเป็นรูปธรรมเช่นนี้ จึงให้พรและอนุญาตให้เขาไป บัดนี้แผนการกบฏสุกงอมเต็มที่แล้ว อับซาโลมตั้งใจให้การตลบหลังครั้งนี้ไม่เพียงแต่จะตบตาพระราชาแต่จะทำให้ประชาชนมีความเชื่อมั่นในตัวเขามากขึ้น และจะร่วมกบฏต่อพระราชาที่พระเจ้าทรงเลือกไว้ {PP 730.2}

## {PP 730.3}

อับซาโลมออกเดินทางไปเมืองเฮโบรน ท่านได้เชิญ “คนจากกรุงเยรูซาเล็ม 200 คนไปร่วมด้วยในฐานะแขก พวกเขาไม่ระแคะระคายแผนการของอับซาโลม” (2 ซามูเอล 15:11 TNCV) คนเหล่านี้เดินทางไปกับเขาโดยไม่เอะใจเลยว่าความชื่นชอบที่พวกเขามีต่อผู้เป็นบุตรกำลังต้อนเขาไปสู่การกบฏต่อผู้เป็นบิดา พอไปถึงเมืองเฮโบรนอับซาโลมเรียกให้อาหิโธเฟลเข้าพบทันที คนนี้เป็นหนึ่งในที่ปรึกษาสำคัญของดาวิด เป็นผู้ที่ได้รับการยกย่องนับถือในเรื่องสติปัญญา ทุกคนถือว่าคำแนะนำของเขาปลอดภัยและฉลาดเสมือนเป็นถ้อยคำของผู้ทำนาย อาหิโธเฟลร่วมในแผนการกบฏ ทำให้ดูเหมือนว่าอับซาโลมจะต้องสำเร็จอย่างแน่นอน คนสำคัญจากทุกมุมของประเทศจึงมารวมกันอยู่ใต้ธงของเจ้าชาย เมื่อเสียงแตรดังขึ้นเป็นสัญญาณกบฏ ผู้สอดแนมของเขาที่กระจายอยู่ทั่วประเทศจึงแพร่ข่าวออกไปว่าอับซาโลมขึ้นเป็นกษัตริย์แล้ว ประชาชนจำนวนมากก็รวมตัวกันติดตามเขา {PP 730.3}

## {PP 731.1}

มีคนนำข่าวที่น่าตื่นตระหนกนี้มายังกรุงเยรูซาเล็มและรายงานแก่พระราชา ดาวิดตกตะลึงเมื่อรู้ว่าคนที่ก่อกบฏเป็นคนใกล้ชิด คือลูกในไส้ของท่านเอง ลูกชายที่ท่านรักและไว้ใจได้วางแผนยึดบัลลังก์และคงหมายเอาชีวิตของท่านด้วย เมื่อตกอยู่ในภัยอันตรายเช่นนี้ดาวิดจึงสลัดความเศร้าหมองที่ปกคลุมเหนือท่านเป็นเวลานานทิ้งไป และเตรียมรับมือกับวิกฤตด้วยความฮึกเหิมเหมือนเมื่อครั้งยังหนุ่ม ส่วนอับซาโลมกำลังระดมกำลังที่เฮโบรน ห่างจากที่นั่นเพียง 20 ไมล์ อีกไม่ช้าพวกกบฏก็จะถึงประตูเมืองเยรูซาเล็มแล้ว {PP 731.1}

## {PP 731.2}

ดาวิดมองจากพระราชวังไปยังนครหลวงของท่าน นครนั้น “ก็ดูงาม เป็นความชื่นบานของแผ่นดินโลกทั้งสิ้น…เป็นนครของพระมหาราชา” (สดุดี 48:2 TH1971) ท่านรู้สึกหวาดหวั่นเมื่อคิดว่าอาจมีการเข่นฆ่าทำลายล้างเกิดขึ้นที่นั่น ถ้าเช่นนั้นท่านควรทำอย่างไรดี ควรเรียกชาวเมืองที่ยังจงรักภักดีให้สู้ตายเพื่อปกป้องเมืองหลวงจะดีไหม หรือควรยอมให้กรุงเยรูซาเล็มเกิดการนองเลือด ท่านตัดสินใจว่าจะไม่ให้ภัยสงครามย่างกรายเข้ามาในนครที่พระเจ้าทรงเลือกไว้ ท่านจะออกจากกรุงเยรูซาเล็ม และจะพิสูจน์ความจงรักภักดีของประชาชนโดยให้โอกาสพวกเขาระดมกำลังกันเพื่อสนับสนุนท่าน ในวิกฤตที่รุนแรงครั้งนี้ท่านมีหน้าที่ต่อพระเจ้าและต่อประชาชนในการรักษาอำนาจที่สวรรค์มอบหมายให้ท่าน ส่วนผลของการสู้รบนั้นท่านจะฝากไว้กับพระเจ้า {PP 731.2}

## {PP 731.3}

### ถูกกบฏ

ดาวิดเดินออกจากประตูเมืองเยรูซาเล็มด้วยความถ่อมและความเศร้าสลดใจ ท่านถูกลูกชายหัวแก้วหัวแหวนกบฏและขับไล่ท่านให้ลงจากบัลลังก์ ออกจากพระราชวัง และพ้นจากหีบพันธสัญญาของพระเจ้า ประชาชนเดินตามหลังเป็นขบวนเสด็จอันยาวเหยียดที่โศกเศร้าไม่ต่างกับขบวนแห่ศพ ทหารรักษาพระองค์ก็ร่วมเดินทางไปด้วย ซึ่งมีทั้งคนเคเรธี คนเปเลท กับชาวเมืองกัทอีก 600 คนนำโดยอิททัย โดยพื้นฐานแล้วดาวิดเป็นคนไม่เห็นแก่ตัว ท่านจึงไม่ยอมให้คนต่างด้าวเหล่านี้ที่มาลี้ภัยต้องเสี่ยงภัยไปกับท่านด้วย ท่านตกใจเมื่อเห็นพวกเขาพร้อมกันเสียสละเพื่อท่านเช่นนี้ จึงกล่าวกับอิททัยชาวเมืองกัทว่า “เจ้ามากับเราทำไม จงกลับไปอยู่กับกษัตริย์อับซาโลมเถิด เจ้าเป็นคนต่างด้าวลี้ภัยมาจากบ้านเกิด เจ้าเพิ่งมาเมื่อวาน ควรหรือที่เราจะทำให้เจ้าเร่ร่อนไปกับเรา ในเมื่อเราก็ยังไม่รู้ว่าจะไปที่ไหน กลับไปเถิด พาคนของเจ้าไปด้วย ขอความกรุณาและความซื่อสัตย์ดำรงอยู่กับเจ้า” (2 ซามูเอล 15:19–20 TNCV) {PP 731.3}

## {PP 732.1}

ฝ่ายอิททัยตอบว่า “พระเจ้าทรงพระชนม์อยู่แน่ฉันใด และพระราชาเจ้านายของข้าพระบาททรงพระชนม์อยู่แน่ฉันใด พระราชาเจ้านายของข้าพระบาทเสด็จประทับที่ไหน จะสิ้นพระชนม์หรือทรงพระชนม์ ข้าพระบาทขอไปอยู่ที่นั้นด้วย”<!--2 ซามูเอล 15:21 TH1971--> คนเหล่านี้ได้กลับใจจากลัทธิไหว้ผีไหว้เจ้าแล้วหันมาเชื่อในพระเยโฮวาห์ บัดนี้พวกเขาได้พิสูจน์ความจงรักภักดีที่มีต่อพระเจ้าและต่อพระราชาของตน ดาวิดรู้สึกซาบซึ้งใจในการอุทิศตัวของพวกเขา จึงยอมรับกลุ่มของอิททัยเข้ากับฝ่ายของตนที่มีโอกาสรอดริบหรี่ ทุกคนเดินข้ามลำธารขิดโรนมุ่งหน้าไปสู่ถิ่นทุรกันดาร {PP 732.1}

## {PP 732.2}

แล้วขบวนเสด็จก็หยุดเคลื่อนอีกครั้ง มีคนกลุ่มหนึ่งสวมชุดปุโรหิตเดินเข้ามา “และนี่แน่ะ ศาโดกก็มาด้วยพร้อมกับคนเลวีทั้งสิ้น หามหีบพันธสัญญาของพระเจ้ามา”<!--2 ซามูเอล 15:24 TH1971--> คนที่ติดตามดาวิดถือว่านี่เป็นลางดี พวกเขารู้สึกว่าเมื่อสัญลักษณ์ของพระเจ้าอยู่ท่ามกลางพวกเขาแล้วก็จะได้รับการช่วยกู้และจะมีชัยชนะในที่สุด ประชาชนจะได้รับการเสริมกำลังใจให้มาสนับสนุนพระราชา และเมื่อหีบพันธสัญญาไม่ได้อยู่ที่กรุงเยรูซาเล็มแล้ว จะทำให้คนที่ติดตามอับซาโลมต้องอกสั่นขวัญแขวน {PP 732.2}

## {PP 732.3}

เมื่อดาวิดเห็นหีบพันธสัญญา จิตใจก็เต็มไปด้วยความปลาบปลื้มยินดีและมีความหวังชั่วขณะหนึ่ง แต่แล้วความคิดอื่นๆ ก็เข้ามาแทน ท่านอยู่ในฐานะผู้นำประเทศที่พระเจ้าทรงเจิมตั้งไว้ และมีหน้าที่สำคัญในการดูแลมรดกของพระองค์ กษัตริย์ของอิสราเอลจะต้องไม่ยึดติดกับผลประโยชน์ส่วนตัว แต่จะต้องถวายพระเกียรติแด่พระเจ้าและเห็นแก่ประโยชน์ของประชาชนเป็นหลัก พระเจ้าผู้ประทับอยู่ระหว่างเครูบได้ตรัสถึงกรุงเยรูซาเล็มว่า “นี่เป็นที่พำนักของเรา” (สดุดี 132:14 TH1971) และถ้าพระเจ้าไม่ได้ทรงบัญชาพวกปุโรหิตหรือพระราชาแล้ว ท่านเหล่านี้ก็ไม่มีสิทธิ์ที่จะเคลื่อนย้ายสัญลักษณ์ของการสถิตอยู่ของพระองค์ออกไปจากนครนั้น ดาวิดรู้ว่าชีวิตจิตใจของท่านต้องสอดคล้องกับกฎเกณฑ์ของพระเจ้า มิฉะนั้นหีบพันธสัญญาจะเป็นเหตุนำความพินาศมาแทนที่ความสำเร็จ ท่านตระหนักถึงความบาปอันใหญ่หลวงของท่านอยู่เสมอ และยอมรับว่าแผนการกบฏครั้งนี้เป็นการลงโทษที่ยุติธรรมแล้วจากพระเจ้า ดาบที่เคยถูกทำนายไว้ว่าจะไม่พรากไปจากวงศ์วานของท่าน บัดนี้ได้ถูกชักออกเสียแล้ว ท่านไม่อาจคาดเดาได้เลยว่าการสู้รบในครั้งนี้จะจบลงอย่างไร ท่านไม่มีสิทธิ์ที่จะย้ายแผ่นพระบัญญัติที่อยู่ในหีบพันธสัญญาออกไปจากนครหลวง เพราะกฎบัญญัติเหล่านั้นได้บรรยายถึงน้ำพระทัยของพระเจ้า ผู้ทรงเป็นพระราชาที่แท้จริงของพวกเขา อีกทั้งเป็นรัฐธรรมนูญแห่งชาติและเป็นรากฐานความเจริญของบ้านเมือง {PP 732.3}

## {PP 735.1}

ดาวิดรับสั่งศาโดกว่า “จงหามหีบของพระเจ้ากลับเข้าไปในเมืองเถิด หากว่าพระเจ้าทรงพอพระทัยเรา พระองค์จะทรงโปรดนำเรากลับมาให้เห็นทั้งหีบนั้นกับที่ประทับของพระองค์ด้วย แต่ถ้าพระองค์ตรัสว่า ‘เราไม่พอใจเจ้า’ ดูเถิด เราอยู่ที่นี่ ขอพระองค์ทรงกระทำกับเราตามที่พระองค์ทรงโปรดเห็นชอบเถิด”<!--2 ซามูเอล 15:25–26 TH1971--> {PP 735.1}

## {PP 735.2}

ดาวิดกล่าวเพิ่มเติมว่า “ท่านเป็นผู้พยากรณ์หรือ” คือเป็นผู้ที่พระเจ้าทรงแต่งตั้งให้สั่งสอนประชาชน “จงกลับเข้าไปในเมืองโดยสวัสดิภาพพร้อมกับบุตรชายทั้งสองของท่านคืออาหิมาอัสบุตรของท่าน และโยนาธานบุตรของอาบียาธาร์ ดูก่อนท่าน เราจะคอยอยู่ที่ท่าข้ามไปถิ่นทุรกันดารจนจะมีข่าวมาจากท่านให้เราทราบ”<!--2 ซามูเอล 15:27–28 TH1971--> พวกปุโรหิตอาจเป็นประโยชน์ต่อท่านในการสืบดูความเคลื่อนไหวและแผนการของฝ่ายกบฏอยู่ในเมือง แล้วแอบนำข่าวมาแจ้งให้พระราชาทราบผ่านลูกชายของพวกเขา คืออาหิมาอัสและโยนาธาน {PP 735.2}

## {PP 735.3}

### หนีหัวซุกหัวซุน

ในขณะที่พวกปุโรหิตหันกลับไปยังเยรูซาเล็มคนที่อยู่กับดาวิดรู้สึกเหมือนมีเงามืดทอดลงมาเหนือพวกเขา พระราชาต้องหนีหัวซุกหัวซุน พวกเขาเองก็ไร้ที่พักพิง แม้แต่หีบของพระเจ้าก็ได้ทอดทิ้งพวกเขาไปแล้ว อนาคตดูมืดมนและน่ากลัว “ฝ่ายดาวิดเสด็จขึ้นไปตามทางขึ้นภูเขามะกอกเทศ เสด็จพลางกันแสงพลางมีผ้าคลุมพระเศียร เสด็จโดยพระบาทเปล่า และประชาชนทั้งสิ้นที่อยู่กับพระองค์ก็เอาผ้าคลุมศีรษะเดินไปพลางร้องไห้พลาง มีคนมากราบทูลดาวิดว่า ‘อาหิโธเฟลอยู่ในพวกคิดกบฏของอับซาโลมด้วย’” (2 ซามูเอล 15:30–31 TH1971) เป็นอีกครั้งหนึ่งที่ดาวิดต้องยอมรับว่าเหตุร้ายที่เกิดขึ้นเป็นผลจากความบาปของตน อาหิโธเฟลเป็นผู้นำที่มีชั้นเชิงและความสามารถมากที่สุด แต่เขาเข้าร่วมฝ่ายกบฏเพื่อจะได้แก้แค้นให้กับครอบครัวที่ต้องเสียหน้าในเรื่องของนางบัทเชบาหลานสาวของตน {PP 735.3}

## {PP 735.4}

“ดาวิดก็อธิษฐานว่า ‘ข้าแต่องค์พระผู้เป็นเจ้า ขอทรงทำให้คำแนะนำของอาหิโธเฟลกลายเป็นคำแนะนำที่โง่เขลาเถิด’” (2 ซามูเอล 15:31 TNCV) เมื่อเดินทางไปถึงยอดเขา พระราชาจึงกราบลงอธิษฐาน ฝากภาระใจทั้งมวลไว้กับพระเจ้า และทูลขอพระเมตตาจากพระองค์ด้วยใจนอบน้อม แล้วดูเหมือนพระเจ้าทรงตอบคำอธิษฐานของท่านในทันที หุชัยตระกูลอารคีเข้ามาด้วยเสื้อผ้าที่ฉีกขาดและมีดินอยู่บนศีรษะ คนนี้เป็นที่ปรึกษาที่มีปัญญาหลักแหลมและมากฝีมือ ทั้งเคยพิสูจน์ตัวว่าเป็นมิตรสหายที่ซื่อสัตย์ต่อดาวิด บัดนี้เขามาร่วมชะตากรรมกับพระราชาที่ถูกปลดจากตำแหน่งจนต้องหลบลี้หนีภัย ดาวิดเล็งเห็นเรื่องนี้ประหนึ่งเป็นการเปิดเผยจากพระเจ้ามายังท่านว่าชายที่สัตย์ซื่อและจริงใจผู้นี้แหละเป็นคนเหมาะสมที่จะเป็นตัวแทนของฝ่ายพระราชาท่ามกลางการประชุมวางแผนในนครหลวง ดาวิดจึงขอให้หุชัยกลับเข้าเยรูซาเล็มและถวายตัวรับใช้อับซาโลมเพื่อคว่ำคำปรึกษาอันแยบยลของอาหิโธเฟลเสีย {PP 735.4}

## {PP 736.1}

ด้วยแสงสว่างที่ส่องทะลุความมืดมนนี้พระราชาพร้อมด้วยผู้ติดตามเดินลงทางด้านตะวันออกของภูเขามะกอกเทศ พวกเขามุ่งหน้าลงทางลาดชันสู่แม่น้ำจอร์แดนผ่านทางหุบเหวและภูมิประเทศรกร้างที่เต็มไปด้วยโขดหินขรุขระ “เมื่อกษัตริย์ดาวิดเสด็จมายังตำบลบาฮูริม มีชายคนหนึ่งอยู่ในตระกูลวงศ์วานซาอูลชื่อชิเมอีบุตรเก-รา เขาออกมาเดินพลางด่าพลาง และเอาหินขว้างดาวิดและขว้างบรรดาข้าราชการของกษัตริย์ดาวิด พวกพลและชายฉกรรจ์ทั้งสิ้นก็อยู่ข้างขวาและข้างซ้ายของพระองค์ ชิเมอีร้องด่ามาว่า ‘เจ้าคนกระหายโลหิต เจ้าคนถ่อย จงไปเสียให้พ้น พระเจ้าได้ทรงสนองเจ้าในเรื่องโลหิตแห่งพงศ์พันธุ์ของซาอูล ผู้ซึ่งเจ้าเข้าครองแทนอยู่นั้น และพระเจ้าทรงมอบราชอาณาจักรไว้ในมืออับซาโลมบุตรของเจ้า ดูซิ ความพินาศตกอยู่บนเจ้าแล้ว เพราะเจ้าเป็นคนกระหายโลหิต’” <!--2 ซามูเอล 16:5–8 TH1971--> {PP 736.1}

## {PP 736.2}

### ดาวิดถูกใส่ร้าย

ในยามที่ดาวิดเจริญรุ่งเรืองชิเมอีไม่เคยแสดงออกถึงความกระด้างกระเดื่องต่อพระราชาไม่ว่าจะทางวาจาหรือการกระทำ แต่เมื่อพระราชาตกทุกข์ได้ยากชายเผ่าเบนยามินคนนี้ได้เผยธาตุแท้ออกมา เขาเคยให้เกียรติดาวิดขณะที่ท่านยังนั่งอยู่บนบัลลังก์ แต่พอดาวิดตกต่ำก็กลับแช่งด่า เขาเป็นคนต่ำช้าและเห็นแก่ตัว และนึกว่าคนอื่นจะมีนิสัยเหมือนกับเขา ชิเมอีมีความจงเกลียดจงชัง และถูกซาตานดลใจให้หมิ่นประมาทดาวิดผู้ที่พระเจ้าทรงตีสอน ซาตานเป็นผู้อยู่เบื้องหลังท่าทีเย้ยหยัน และคำพูดเหน็บแนมเสียดสีแก่คนที่กำลังทนทุกข์ {PP 736.2}

## {PP 736.3}

ข้อกล่าวหาของชิเมอีต่อดาวิดเป็นความเท็จล้วนๆ เป็นการใส่ร้ายป้ายสีที่ไม่มีมูล ดาวิดไม่ได้กระทำผิดต่อซาอูลหรือวงศ์วานของท่าน เมื่อซาอูลตกอยู่ในมือของดาวิด ท่านสามารถปลิดชีวิตซาอูลได้ แต่บุตรของเจสซีแค่ตัดชายเสื้อของพระราชา หลังจากนั้นดาวิดตำหนิตัวเองที่ไม่ให้เกียรติผู้ที่พระเจ้าทรงเจิมตั้งไว้ด้วยการกระทำดังกล่าว {PP 736.3}

## {PP 736.4}

มีหลักฐานชัดเจนว่าดาวิดมองชีวิตมนุษย์เป็นสิ่งที่มีค่า แม้ในช่วงที่ท่านถูกไล่ล่าเยี่ยงสัตว์ป่า มีวันหนึ่งขณะที่ซ่อนตัวในถ้ำอดุลลัม ท่านหวนคิดถึงอิสรเสรีในวัยเด็ก แล้วอุทานออกมาว่า “ใครหนอจะส่งน้ำจากบ่อที่เบธเลเฮมซึ่งอยู่ข้างประตูเมืองมาให้เราดื่มได้” (2 ซามูเอล 23:13–17 TH1971) ในขณะนั้นหมู่บ้านเบธเลเฮมอยู่ใต้อำนาจของชาวฟีลิสเตีย แต่วีรบุรุษ 3 คนของดาวิดฝ่าทหารยามเพื่อเอาน้ำกลับมาให้เจ้านาย แต่ดาวิดไม่สามารถดื่มน้ำนั้นได้ ท่านร้องทูลพระเจ้าว่า “ข้าพระองค์ไม่อาจดื่มได้ นี่คือเลือดของคนที่เสี่ยงชีวิตเอามาไม่ใช่หรือ” (2 ซามูเอล 23:17TNCV) แล้วท่านก็ค่อยๆ เทน้ำลงพื้นเพื่อถวายแด่พระเจ้า ถึงแม้ดาวิดเป็นทหารที่ใช้ชีวิตส่วนใหญ่อยู่กับความรุนแรง แต่ท่านไม่ได้รับอิทธิพลความกระด้างและความต่ำทรามเข้ามามากนัก ซึ่งต่างกับคนทั่วไปที่เคยต้องผ่านเหตุการณ์แบบเดียวกัน {PP 736.4}

## {PP 737.1}

อาบีชัยหลานของดาวิดเป็นหนึ่งในหัวหน้ากองทหารที่กล้าหาญที่สุด เขาไม่อาจทนต่อคำสบประมาทของชิเมอีได้อีก จึงเปล่งเสียงร้องว่า “ควรหรือที่สุนัขตายตัวนี้จะมาแช่งด่าฝ่าพระบาท ให้ข้าพระบาทออกไปตัดหัวมันเถิด” แต่พระราชาห้ามเขาไว้ กล่าวว่า “แม้แต่ลูกในไส้ของเราเองยังพยายามจะเอาชีวิตของเรา แล้วคนเบนยามินคนนี้จะไม่ยิ่งอยากเอาชีวิตเราหรือ ปล่อยเขาไปเถิด ให้เขาแช่งด่าไป เพราะองค์พระผู้เป็นเจ้าคงใช้เขามา บางทีองค์พระผู้เป็นเจ้าจะทอดพระเนตรเห็นความทุกข์ลำเค็ญของเรา และทรงอวยพรเราเพราะคำแช่งด่าที่เราได้รับในวันนี้” (2 ซามูเอล 16:9, 11–12 TNCV) {PP 737.1}

## {PP 737.2}

จิตสำนึกผิดชอบได้ฟ้องความจริงที่ขมขื่นและน่าอับอายต่อดาวิด ขณะที่ประชากรที่ซื่อสัตย์ของท่านแปลกใจว่าทำไมท่านถึงตกต่ำลงอย่างกะทันหัน แต่พระราชาไม่สงสัยเลย ท่านเคยสังหรณ์ถึงสถานการณ์เช่นนี้ และแปลกใจว่าทำไมพระเจ้าทรงอดกลั้นพระทัยในเรื่องความบาปของท่านมานาน และทรงรีรอที่จะลงโทษ บัดนี้ท่านต้องรีบหนีภัยด้วยความเศร้าสลดใจ ท่านเดินเท้าเปล่า และสวมใส่ผ้ากระสอบแทนชุดฉลองพระองค์ ในขณะที่เสียงคร่ำครวญของคนที่ติดตามดังก้องกังวานตามเนินเขา ท่านหวนคิดถึงนครหลวงอันเป็นสถานที่ที่ท่านโปรดปราน ซึ่งเป็นที่เดียวกันกับที่ท่านได้ทำบาป แล้วท่านก็ระลึกถึงพระคุณของพระเจ้าที่ทรงอดกลั้นพระทัยอย่างช้านาน ท่านจึงไม่สิ้นหวังเสียทีเดียว ท่านรู้สึกว่าพระเจ้ายังจะสำแดงพระเมตตาต่อท่านอยู่ {PP 737.2}

## {PP 737.3}

### ใช้บาปของดาวิดเป็นข้ออ้าง

มีผู้กระทำผิดหลายคนอ้างความบาปของดาวิดเพื่อเป็นข้อแก้ตัวในเรื่องความบาปของตน แต่มีน้อยคนที่ถ่อมใจลงและแสดงถึงการกลับใจเหมือนท่าน มีน้อยคนที่ยอมทนต่อคำติเตียนและผลของการกระทำเหมือนดาวิด ท่านได้สารภาพความบาป และพยายามทำหน้าที่ในฐานะผู้รับใช้ที่ซื่อสัตย์ต่อพระเจ้าเป็นเวลาหลายปี ท่านได้ทำงานหนักเพื่อพัฒนาอาณาจักรของท่านจนบ้านเมืองเจริญรุ่งเรืองมั่นคงในระดับที่ไม่เคยเป็นมาก่อน ท่านได้รวบรวมวัสดุก่อสร้างมากมายเพื่อสร้างพระนิเวศแด่พระเจ้า แต่แล้วผลงานตลอดชีวิตของท่านจะต้องถูกทำลายจนหมดสิ้นอย่างนั้นหรือ ท่านได้อุทิศตนทำงานอย่างชำนิชำนาญหลายปี ได้สร้างผลงานทางการทูตเป็นเวลานาน แล้วทั้งหมดนี้จะต้องตกอยู่ในมือของลูกชายเนรคุณที่มีนิสัยหุนหันพลันแล่นหรือ ทั้งหมดจะต้องตกอยู่ในมือของคนที่ไม่ใส่ใจถวายเกียรติแด่พระเจ้า ทั้งไม่สนใจเรื่องความเจริญของอิสราเอลกระนั้นหรือ คงเป็นการง่ายเสียกว่าที่จะให้ดาวิดบ่นว่าพระเจ้าท่ามกลางความทุกข์โศกเช่นนี้ {PP 737.3}

## {PP 738.1}

แต่ดาวิดเห็นว่าความบาปของตนเป็นเหตุให้ท่านต้องทนทุกข์ ผู้เผยพระวจนะมีคาห์กล่าวถ้อยคำที่สอดคล้องกับความรู้สึกของดาวิดว่า “เมื่อข้านั่งอยู่ในความมืด พระเจ้าจะทรงเป็นความสว่างแก่ข้า ข้าพเจ้าจะทนต่อพระพิโรธของพระเจ้า เพราะว่าข้าพเจ้ากระทำบาปต่อพระองค์ ข้าพเจ้าจะทนจนกว่าพระองค์จะทรงแก้คดีของข้าพเจ้า และกระทำการตัดสินเพื่อข้าพเจ้า” (มีคาห์ 7:8–9 TH1971) และแล้วพระเจ้าก็ไม่ทรงทอดทิ้งดาวิด ประสบการณ์ในช่วงที่ถูกประทุษร้ายและถูกสบประมาทอยู่นั้น ท่านแสดงความถ่อมใจ ความไม่เห็นแก่ตัว ความใจกว้าง และการยอมจำนนต่อน้ำพระทัยของพระเจ้า จนทำให้เป็นช่วงหนึ่งที่น่ายกย่องที่สุดในชีวิตของท่าน ในสายตาของสวรรค์แล้วดาวิดไม่เคยยิ่งใหญ่อย่างแท้จริงเท่ากับชั่วโมงนี้ที่ท่านตกต่ำถึงที่สุด {PP 738.1}

## {PP 738.2}

ถ้าพระเจ้าทรงยอมให้ดาวิดดำเนินชีวิตในความบาปโดยไม่ทรงตำหนิติเตียน และให้ครอบครองบัลลังก์อย่างสุขสันติในขณะที่ท่านยังละเมิดต่อกฎเกณฑ์ของพระองค์ ก็จะเป็นการเปิดทางให้ผู้ที่มีความสงสัยกับคนที่ไม่นับถือพระเจ้ามีข้อแก้ตัวได้ โดยพวกเขาอาจอ้างประวัติของดาวิดเพื่อโต้แย้งคำสอนของพระคัมภีร์ แต่พระเจ้าทรงนำให้ดาวิดต้องผ่านประสบการณ์ต่างๆ เพื่อแสดงให้เห็นว่าพระองค์ไม่สามารถยอมรับความบาปหรือมองข้ามความบาปไปได้ นอกจากนี้ประวัติของดาวิดยังทำให้เราเห็นแผนการอันยิ่งใหญ่ของพระเจ้าในการจัดการกับความบาป ทั้งช่วยให้เราเห็นร่องรอยของพระประสงค์แห่งพระเมตตาคุณแม้ต้องผ่านเส้นทางที่มืดมนในขณะที่ถูกพระองค์ทรงตีสอน พระเจ้าทรงตีสอนดาวิด แต่ไม่ใช่การตีให้ตาย เตาไฟมีไว้เพื่อหล่อหลอม มิใช่เพื่อเผาผลาญ องค์พระผู้เป็นเจ้าตรัสว่า “ถ้าพวกเขาฝ่าฝืนกฎเกณฑ์ของเรา และมิได้รักษาบัญญัติของเรา แล้วเราจะลงโทษการละเมิดของพวกเขาด้วยไม้เรียว และลงโทษความชั่วของเขาด้วยการเฆี่ยน แต่จะไม่ถอนความรักมั่นคงของเราไปจากเขา และจะไม่ทรยศต่อความซื่อสัตย์ของเรา” (สดุดี 89:31–33 THSV) {PP 738.2}

## {PP 738.3}(edit to here)

### คำแนะนำอันต่ำช้า

ไม่นานหลังจากดาวิดออกจากเยรูซาเล็ม อับซาโลมพร้อมด้วยกองทัพเข้าไปยึดเมืองป้อมของอิสราเอลโดยไม่ต้องมีการสู้รบตบมือแต่อย่างใด หุชัยเป็นหนึ่งในพวกที่ออกมาต้อนรับกษัตริย์องค์ใหม่ เจ้าชายอับซาโลมทั้งแปลกใจและดีใจที่ได้เพื่อนเก่าและที่ปรึกษาของเสด็จพ่อมาอยู่ฝ่ายตน เขามั่นใจถึงความสำเร็จเป็นแน่แท้ เพราะอุบายของตนผ่านมาได้ถึงขั้นนี้แล้ว เขาจึงรับเอาหุชัยเข้าราชสำนักเพื่อเสริมฐานอำนาจให้แก่ราชบัลลังก์และเพื่อให้คนทั้งชาติเกิดความมั่นใจในตัวเขามากขึ้น {PP 738.3}

## {PP 738.4}

กองกำลังใหญ่โตที่แวดล้อมอับซาโลมประกอบด้วยคนที่ไม่เคยผ่านการฝึกทหารเป็นส่วนมากและไม่เคยผ่านการสู้รบมาก่อน อาหิโธเฟลรู้ดีว่าสถานการณ์ของดาวิดไม่สิ้นหวังเสียทีเดียว มีประชาชนจำนวนมากที่ยังจงรักภักดีต่อท่าน และคนที่อยู่กับท่านล้วนแต่เป็นนักรบที่ผ่านศึกสงครามและสัตย์ซื่อต่อพระราชาของตน บัญชาการด้วยนายพลที่มีประสบการณ์อันช่ำชอง อาหิโธเฟลรู้ว่าหลังจากกระแสนิยมในพระราชาองค์ใหม่ซาลงก็จะมีการโต้ตอบ ถ้าการกบฏล้มเหลวก็เป็นไปได้ที่อับซาโลมจะสามารถคืนดีกับราชบิดา แล้วตอนนั้นผู้ที่จะมีความผิดฐานกบฏหนักที่สุดก็คืออาหิโธเฟลหัวหน้าที่ปรึกษานั่นเอง ซึ่งการลงโทษที่หนักสุดก็จะตกอยู่กับเขา ฉะนั้นเพื่อปิดทางไม่ให้อับซาโลมถอยกลับได้ อาหิโธเฟลจึงแนะนำให้เขาทำในสิ่งที่คนทั้งชาติมองว่าเป็นไปไม่ได้ที่จะคืนดีกับดาวิด รัฐบุรุษผู้ฉลาดแกมโกงและขาดศีลธรรมผู้นี้ได้ยุยงอับซาโลมด้วยเล่ห์เหลี่ยมอันต่ำช้าสามานย์ให้ล่วงประเวณีกับนางสนมของบิดาต่อหน้าอิสราเอลทั้งปวง อย่างกับว่าการก่อกบฏยังชั่วไม่พอแต่จะเพิ่มความผิดโดยการล่วงประเวณีกับคนในครอบครัวอีกด้วย การทำเช่นนี้เป็นไปตามธรรมเนียมชาวตะวันออก และเป็นการประกาศว่าตนได้ยึดครองบัลลังก์ของราชบิดาได้สำเร็จ แล้วอับซาโลมก็ทำตามคำแนะนำอันต่ำช้านี้ ซึ่งเป็นไปตามพระวจนะของพระเจ้าที่ตรัสผ่านผู้เผยพระวจนะว่า “ดูเถิด เราจะให้เหตุร้ายบังเกิดขึ้นกับเจ้าจากครัวเรือนของเจ้าเอง และเราจะเอาภรรยาของเจ้าไปต่อหน้าต่อตาเจ้ายกไปให้แก่เพื่อนบ้านของเจ้า…เพราะเจ้าทำการนั้นอย่างลับๆ แต่เราจะกระทำการนี้ต่อหน้าอิสราเอลทั้งสิ้นและอย่างเปิดเผย” (2 ซามูเอล 12:11, 12 TH1971) ไม่ใช่ว่าพระเจ้าทรงดลใจให้อับซาโลมทำความชั่วนี้ แต่เนื่องจากความบาปของดาวิดพระองค์จึงไม่ทรงยับยั้งเหตุการณ์นี้ด้วยฤทธานุภาพของพระองค์ {PP 738.4}

## {PP 739.1}

อาหิโธเฟลเคยได้รับการยกย่องว่าเป็นคนที่มีปัญญา แต่เขาขาดความรอบรู้ที่มาจากพระเจ้า “ความยำเกรงพระเจ้าเป็นที่เริ่มต้นของปัญญา” (สุภาษิต 9:10 TH1971) ซึ่งอาหิโธเฟลขาดสิ่งนี้ เพราะถ้าเขามีปัญญาจากพระเจ้าเขาคงไม่คิดที่จะใช้ความบาปในการล่วงประเวณีกับญาติใกล้ชิดเพื่อเป็นหนทางไปสู่ความสำเร็จในการกบฏ คนใจทรามวางแผนชั่วเหมือนว่าไม่มีพระเจ้าที่จะทรงขัดขวางกลอุบายของตน แต่ “องค์พระผู้เป็นเจ้าผู้ประทับในฟ้าสวรรค์ทรงหัวเราะ พระองค์ทรงเย้ยหยันพวกเขา” (สดุดี 2:4 TNCV) พระเจ้าตรัสว่า “เพราะพวกเขาไม่ยอมรับคำแนะนำของเรา ไม่ไยดีต่อคำตักเตือนของเรา พวกเขาจะได้รับผลจากวิถีทางของตัวเอง และเต็มอิ่มกับผลจากวิถีทางของตัวเอง เพราะคนอ่อนต่อโลกจะฆ่าตัวเองด้วยการหันออกนอกลู่นอกทาง และคนโง่จะทำลายตัวเองด้วยความเฉยเมยของพวกเขา” (สุภาษิต 1:30–32 TNCV) {PP 739.1}

## {PP 739.2}

### วางแผนสู้กับดาวิด

เมื่อแผนการป้องกันตัวเองประสบความสำเร็จ อาหิโธเฟลจึงกำชับอับซาโลมว่าจำเป็นต้องต่อสู้ดาวิดในทันที โดยกล่าวว่า “ขอโปรดอนุญาตให้ข้าพระบาทเลือกทหาร 12,000 คน ข้าพระบาทจะยกออกไปติดตามดาวิดคืนวันนี้ ข้าพระบาทจะไปทันท่านเมื่อท่านยังเหนื่อยอ่อนอยู่และท้อถอย กระทำให้ท่านกลัวตัวสั่น พลทั้งปวงที่อยู่กับท่านก็จะหนีไป ข้าพระบาทจะฆ่าฟันแต่กษัตริย์ แล้วจะนำประชาชนทั้งสิ้นกลับมาเข้าฝ่ายฝ่าพระบาท” (2 ซามูเอล 17:1–3 TH1971) คณะที่ปรึกษาของพระราชาเห็นด้วยกับแผนการนี้ ถ้าอับซาโลมได้ทำตาม ดาวิดคงถูกฆ่าตายอย่างแน่นอนนอกจากว่าพระเจ้าจะทรงปกป้องท่านโดยตรง แต่มีพระปัญญาที่เลิศล้ำกว่าปัญญาอันลือชื่อของอาหิโธเฟล พระเจ้าทรงนำสถานการณ์อยู่ “องค์พระผู้เป็นเจ้าทรงตั้งพระทัยที่จะขัดขวางคำแนะนำที่ดีของอาหิโธเฟล เพื่อนำความย่อยยับมาสู่อับซาโลม” (2 ซามูเอล 17:14 TNCV) {PP 739.2}

## {PP 740.1}

หุชัยไม่ได้ถูกเรียกให้เข้าร่วมประชุมกับคณะที่ปรึกษา ซึ่งเขาเองคงไม่เสนอตัวเข้าไปหากไม่มีใครเชิญ เพราะเกรงว่าคนจะสงสัยว่าเขาเป็นสายสืบ แต่หลังจากเลิกประชุมแล้ว อับซาโลมลองเล่าแผนการของอาหิโธเฟลให้หุชัยฟังเพราะเห็นความสำคัญของความคิดเห็นของคนที่เคยเป็นที่ปรึกษาของพ่อ หุชัยเห็นว่าถ้าทำตามแผนที่เสนอไว้ดาวิดคงต้องแพ้อย่างแน่นอน เขาจึงกล่าวว่า “ครั้งนี้ข้าพระบาทคิดว่าคำแนะนำของอาหิโธเฟลไม่ดี ฝ่าพระบาททรงรู้จักราชบิดากับพวกดี แต่ละคนล้วนเป็นชายชาตินักสู้และดุร้ายเหมือนแม่หมีที่ถูกขโมยลูกไป นอกจากนี้ราชบิดายังเป็นนักรบเจนศึกและไม่ประทับแรมกลางหมู่ทหาร” หุชัยให้เหตุผลว่า ถ้ากองกำลังของอับซาโลมไล่ตามดาวิดก็จะไม่สามารถจับท่านได้ แต่จะรับความเสียหาย ทำให้คนที่ติดตามเขาท้อถอย ซึ่งจะสร้างผลเสียต่อแผนการของอับซาโลม “เพราะอิสราเอลทั้งปวงล้วนทราบว่าราชบิดาของฝ่าพระบาททรงเป็นนักสู้ และทหารที่อยู่ด้วยก็ล้วนห้าวหาญ” หุชัยจึงแนะนำแผนที่จะดูดีในสายตาของคนที่เย่อหยิ่งเห็นแก่ตัวและชอบเบ่งอำนาจว่า “ข้าพระบาทขอถวายคำแนะนำให้ทรงระดมพลอิสราเอลทั้งหมดจากดานจดเบเอร์เชบาซึ่งมากมายดุจทรายที่ชายฝั่งทะเล โดยมีฝ่าพระบาทนำทัพไปเอง จากนั้นเมื่อเราพบราชบิดาที่ไหน เราก็จะกรูเข้าโจมตีเหมือนน้ำค้างกลบผืนดิน ไม่ให้เหลือรอดสักคนเดียว และหากดาวิดถอยร่นเข้าเมือง ชาวอิสราเอลทั้งสิ้นก็จะเอาเชือกล่ามเมือง ลากลงหุบเขาจนไม่เหลือกรวดสักก้อนให้เห็น” (2 ซามูเอล 17:7–13 TNCV) {PP 740.1}

## {PP 741.1}

“อับซาโลมและผู้นำอิสราเอลทั้งหมดกล่าวว่า ‘คำแนะนำของหุชัยชาวอารคีดีกว่าคำแนะนำของอาหิโธเฟล” (2 ซามูเอล 17:14 TNCV) แต่มีคนหนึ่งที่ไม่หลงเชื่อ อาหิโธเฟลเห็นชัดเจนว่าความผิดพลาดของอับซาโลมในครั้งนี้จะนำเขาไปสู่ความตาย เขารู้ว่าการกบฏจะต้องล้มเหลว และยังรู้อีกว่าไม่ว่าสุดท้ายแล้วเจ้าชายจะมีชะตากรรมอย่างไร ก็ไม่มีความหวังสำหรับผู้ให้คำปรึกษาที่ยุยงอยู่เบื้องหลังของการทำผิดที่ร้ายแรงที่สุดของอับซาโลมอยู่ดี อาหิโธเฟลได้สนับสนุนอับซาโลมในการกบฏ และแนะนำให้เขาหยามหน้าพ่อด้วยการทำบาปชั่วอันเลวทราม ทั้งได้ชี้แนะให้สังหารดาวิดและช่วยวางแผนให้การสังหารสำเร็จ เขาได้ตัดช่องทางสุดท้ายที่จะสามารถคืนดีกับพระราชาได้ บัดนี้แม้แต่อับซาโลมก็ยังให้เกียรติคนอื่นมากกว่าตน อาหิโธเฟลอิจฉาและรู้สึกสิ้นหวัง จิตใจเต็มไปด้วยความโกรธเคือง เขา “ไปยังบ้านเกิด สั่งเสียเรียบร้อย แล้วผูกคอตาย” (2 ซามูเอล 17:23 TNCV) นี่แหละคือผลแห่งปัญญาของคนที่เฉลียวฉลาดแต่ไม่ได้แสวงหาน้ำพระทัยของพระเจ้า ซาตานล่อลวงคนด้วยคำสัญญาและการยกยอปอปั้น แต่สุดท้ายจะประจักษ์แก่ทุกคนว่า “ค่าจ้างของความบาปคือความตาย” (โรม 6:23 TH1971) {PP 741.1}

## {PP 741.2}

### คำแนะนำของหุชัย

หุชัยไม่แน่ใจว่ากษัตริย์ผู้เอาแน่เอานอนไม่ได้จะทำตามคำแนะนำของเขาหรือไม่ เขาจึงรีบเตือนดาวิดให้หนีข้ามแม่น้ำจอร์แดนโดยไม่รีรอ หุชัยฝากพวกปุโรหิตให้ไปบอกกับลูกชายทั้งสองเพื่อส่งข่าวไปยังดาวิดว่า “อาหิโธเฟลให้คำแนะนำแก่อับซาโลมกับบรรดาผู้อาวุโสของอิสราเอลให้ทำสิ่งเหล่านั้น แต่เราได้แนะนำให้เขาทำสิ่งเหล่านี้ บัดนี้…อย่าพักแรมที่สันดอนตรงท่าข้ามแม่น้ำในถิ่นกันดาร แต่ให้ข้ามไปเสีย มิฉะนั้นทั้งกษัตริย์และคนที่ตามเสด็จจะถูกกลืนไปสิ้น” (2 ซามูเอล 17: 15–16 TNCV) {PP 741.2}

## {PP 741.3}

ถึงแม้มีคนสงสัยหนุ่มทั้งสองและไล่ติดตามไป แต่พวกเขาสามารถทำภารกิจที่อันตรายให้สำเร็จได้ ดาวิดอ่อนล้าจากความเศร้าโศกและความยากลำบากของการหลบหนีในวันแรกขณะที่ได้รับข่าวว่าให้ข้ามแม่น้ำจอร์แดนในคืนนั้น เพราะลูกชายหมายจะเอาชีวิตท่าน {PP 741.3}

## {PP 741.4}

ความรู้สึกของดาวิดในฐานะพ่อและพระราชาเป็นอย่างไรในขณะที่ตกอยู่ในอันตรายเช่นนี้ ดาวิดเป็น “นักรบกล้าหาญ”(1 ซามูเอล 16:18 TNCV) เป็นทหารเจนศึก เป็นพระราชาซึ่งทุกคนต้องทำตามคำสั่ง บัดนี้กลับถูกลูกชายที่ท่านรัก เลี้ยงดูแบบตามใจและเชื่อจนสนิทใจได้คิดคดทรยศท่าน มิหนำซ้ำประชากรที่เคยติดตามท่านอย่างใกล้ชิดด้วยความสัตย์ซื่อสุจริตกลับทอดทิ้งท่านไป ในสถานการณ์เช่นนี้ดาวิดจะใช้ถ้อยคำอย่างไรเพื่อบรรยายถึงความรู้สึกในใจ ในชั่วโมงที่มืดมนที่สุดจิตใจของดาวิดยึดมั่นในพระเจ้า ท่านขับร้องเพลงว่า {PP 741.4}

## {PP 742.1}

> “ข้าแต่พระเจ้า ศัตรูของข้าพระองค์ทวีมากขึ้นเหลือเกิน
> > คู่อริมากมายเหล่านี้กำลังลุกขึ้นต่อสู้ข้าพระองค์
>
> เขากำลังกล่าวถึงข้าพระองค์ว่า
> > ในพระเจ้าไม่มีทางรอดสำหรับเขา
>
> ข้าแต่พระเจ้า พระองค์ทรงเป็นโล่ล้อมรอบตัวข้าพระองค์
> > ป้องกันศักดิ์ศรีของข้าพระองค์และทรง
> > > เป็นผู้ชูศีรษะของข้าพระองค์ไว้
> ข้าพระองค์ร้องทูลพระเจ้า
> > และพระองค์ตรัสตอบข้าพระองค์จากภูเขาอันบริสุทธิ์ของพระองค์
>
> ข้าพเจ้านอนลงและหลับไป
> > ข้าพเจ้ากลับตื่นขึ้นเพราะพระเจ้าทรงอุปถัมภ์ข้าพเจ้า
>
> ข้าพเจ้าไม่กลัวคนเป็นหมื่นๆ ซึ่งตั้งตนต่อสู้ข้าพเจ้าอยู่รอบด้าน…
>
> การช่วยกู้เป็นของพระเจ้า
> > ขอพระพรของพระองค์หลั่งลงเหนือประชากรของพระองค์เทอญ”
> > > > (สดุดี 3:1–8 TH1971) {PP 742.1}

## {PP 742.2}

ในค่ำคืนที่มืดมิดดาวิดพร้อมคนที่อยู่กับท่าน ทั้งนักรบ รัฐบุรุษ ทั้งคนหนุ่มคนชรา ผู้หญิงและเด็กเล็ก พากันข้ามแม่น้ำลึกที่ไหลเชี่ยว “พอรุ่งเช้าก็ไม่เหลือสักคนหนึ่งที่ยังไม่ได้ข้ามแม่น้ำจอร์แดน” (2 ซามูเอล 17:22 TH1971) {PP 742.2}

## {PP 742.3}

ดาวิดพร้อมกองกำลังของท่านถอยไปยังเมืองมาหะนาอิมซึ่งเคยเป็นนครหลวงของอิชโบเชท เมืองนี้มีป้อมประการเข้มแข็ง มีเนินเขาโดยรอบเหมาะที่จะถอยร่นในยามสงคราม ดินแดนใกล้เคียงอุดมสมบูรณ์ และประชาชนอยู่ฝ่ายของดาวิด มีหลายคนเข้าร่วมติดตามท่านในขณะที่คนมั่งมีจากชนเผ่าต่างๆ นำเสบียงอาหารมากมายและของจำเป็นอื่นๆ มามอบให้ท่าน {PP 742.3}

## {PP 742.4}

คำแนะนำของหุชัยเป็นผล ดาวิดจึงได้โอกาสหนีรอด แต่เจ้าชายผู้เลือดร้อนยับยั้งใจอยู่ได้ไม่นาน ไม่ช้าจึงออกไล่ล่าผู้เป็นบิดา “อับซาโลมข้ามแม่น้ำจอร์แดนมากับทหารอิสราเอลทั้งปวง” (2 ซามูเอล 17:24 TNCV) อับซาโลมตั้งอามาสาเป็นแม่ทัพ อามาสาเป็นลูกชายอาบีกายิลพี่สาวของดาวิด กองทัพของเขาใหญ่ก็จริง แต่ขาดวินัย และไม่มีความพร้อมที่จะรับมือกับทหารชำนาญศึกของดาวิด {PP 742.4}

## {PP 742.5}

### การสิ้นสุดของอับซาโลม

ดาวิดแบ่งทหารของท่านออกเป็น 3 กองนำโดยโยอาบ อาบีชัย และอิททัยชาวเมืองกัท ตอนแรกท่านตั้งใจจะนำกองทัพเข้าสนามรบด้วยตนเอง แต่หัวหน้ากองทหาร คณะที่ปรึกษาและประชาชนทั้งปวงคัดค้านอย่างหนัก “‘ขอฝ่าพระบาทอย่าทรงออกรบเลย เพราะหากพวกเราต้องหนี และตายไปถึงครึ่งหนึ่ง พวกเขาก็ไม่แยแส แต่ฝ่าพระบาททรงมีค่าเท่ากับพวกข้าพระบาทหมื่นคน ขอทรงคอยช่วยสนับสนุนจากในเมืองจะดีกว่า’ ดาวิดตรัสว่า ‘เราจะทำทุกอย่างที่พวกเจ้าเห็นว่าดีที่สุด’” (2 ซามูเอล 18:3, 4 TNCV) {PP 742.5}

## {PP 743.1}

เมื่อมองลงไปจากกำแพงเมืองก็เห็นทหารของกองทัพฝ่ายกบฏยืนแถวอยู่เรียงราย จอมกบฏมีกองทัพมหึมาทำให้กองกำลังของดาวิดดูเหมือนจำนวนหยิบมือเดียว แต่เมื่อพระราชามองลงไปที่กองทัพฝ่ายตรงข้าม สิ่งที่ท่านเป็นห่วงที่สุดในการสู้รบครั้งนี้ไม่ใช่ราชบัลลังก์หรือราชอาณาจกัร หรือแม้แต่ชีวิตของท่านเอง จิตใจผู้เป็นพ่อเต็มไปด้วยความรักและความเมตตาสงสารต่อบุตรทรพี ขณะที่กองทัพเดินออกจากประตูเมืองดาวิดหนุนใจทหารที่ซื่อสัตย์ของท่าน และขอให้พวกเขาออกไปรบโดยไว้วางใจในพระเจ้าของอิสราเอลผู้ที่จะประทานชัยชนะแก่พวกเขา แต่ถึงขั้นนี้แล้วท่านก็ยังไม่สามารถหักห้ามใจที่จะแสดงความรักต่ออับซาโลมได้ โยอาบนำทหารแถวแรกผ่านพระราชาออกไป ขณะที่แม่ทัพผู้ชนะสงครามนับร้อยและหยิ่งในศักดิ์ศรีผู้นี้ก้มศีรษะลงเพื่อฟังคำสั่งสุดท้ายของพระราชา ดาวิดพูดด้วยเสียงสั่นว่า “*เพื่อเห็นแก่เรา* ขอให้ปฏิบัติต่ออับซาโลมอย่างละมุนละม่อมเถิด” (2 ซามูเอล 18:5 TNCV) อาบีชัยและอิททัยได้รับคำสั่งเดียวกัน “เบาๆ มือกับชายหนุ่มนั้น *ด้วยเห็นแก่เราเถิด* คือกับอับซาโลม” (2 ซามูเอล 18:5 TH1971) แต่ความห่วงใยของพระราชาที่มีต่ออับซาโลมมีแต่จะทำให้เหล่าทหารยิ่งโกรธเคืองต่อบุตรชายเนรคุณผู้นี้ เพราะดูเหมือนว่าในสายตาของดาวิดแล้วอับซาโลมสำคัญกว่าอาณาจักรของท่าน และแม้แต่ประชากรที่ซื่อสัตย์ต่อท่านก็ไม่สำคัญเท่า {PP 743.1}

## {PP 743.2}

พวกเขาสู้รบกันในป่าไม้ใกล้แม่น้ำจอร์แดน ทำให้อับซาโลมเสียเปรียบด้วยจำนวนทหารมากมายมหาศาล ทหารที่ไม่ได้ผ่านการฝึกฝนเหล่านี้เกิดความสับสนเมื่อหลงอยู่ในพุ่มไม้หนาและหนองบึงกลางป่าจนไม่สามารถควบคุมได้ แล้ว “กองทัพอิสราเอลถูกทหารของดาวิดบดขยี้ มีผู้บาดเจ็บล้มตายมากมายถึง 20,000 คน” (2 ซามูเอล 18:7 TNCV) อับซาโลมเห็นว่าวันนี้ต้องพ่ายแพ้เป็นแน่จึงหันหลังเพื่อจะหลบหนี แต่ทันใดนั้นศีรษะของเขาก็ติดอยู่ระหว่างกิ่งของต้นไม้ที่แผ่กว้าง ล่อที่เขาขี่นั้นวิ่งหนีไปทิ้งให้เขาห้อยโตงเตงเป็นเหยื่อให้ศัตรู มีทหารคนหนึ่งพบเขาในสภาพนี้แต่เพราะกลัวจะทำผิดต่อพระราชาจึงไว้ชีวิตอับซาโลม แต่รายงานให้โยอาบรับทราบในสิ่งที่ตนเห็น ส่วนโยอาบนั้นไม่ใส่ใจในเรื่องบาปบุญคุณโทษ เขาเคยแสดงความเป็นมิตรกับอับซาโลม และช่วยเขาถึง 2 ครั้งเพื่อให้คืนดีกับดาวิด แต่อับซาโลมได้ทรยศต่อการไว้เนื้อเชื่อใจนั้นอย่างไร้ยางอาย ถ้าไม่ใช่เพราะได้เปรียบจากการขอร้องของโยอาบ การกบฏนี้พร้อมกับผลที่เลวร้ายทุกอย่างจะไม่สามารถเกิดขึ้นได้ บัดนี้โยอาบสามารถปลิดชีวิตผู้อยู่เบื้องหลังความชั่วร้ายทั้งหมดนี้ได้ในดาบเดียว เขาจึง “หยิบหอกสามอันออกมาเสียบทะลุหัวใจอับซาโบลมทั้งเป็น…พวกเขาโยนศพอับซาโลมลงในหลุมลึกในป่า แล้วสุมก้อนหินทับเป็นกองพะเนิน” (2 ซามูเอล 18:14, 17 TNCV) {PP 743.2}

## {PP 744.1}

บุคคลที่ก่อกบฏในอิสราเอลได้สิ้นชีวิตลงด้วยประการฉะนี้ อาหิโธเฟลฆ่าตัวตาย ส่วนเจ้าชายอับซาโลมผู้งดงามจนเป็นที่ภาคภูมิใจของคนอิสราเอลทั้งชาตินั้นถูกฆ่าตายในวัยฉกรรจ์ ศพของเขาถูกโยนลงไปในหลุมลึกและกลบไว้ด้วยกองก้อนหิน เป็นอนุสรณ์ปรักปรำเขาไปตลอดกาล เมื่ออับซาโลมยังมีชีวิตอยู่เขาได้สร้างอนุสาวรีย์ที่หรูหราไว้สำหรับเชิดชูเกียรติของตนในหุบเขากษัตริย์ แต่หลุมฝังศพของเขามีเพียงกองก้อนหินในถิ่นทุรกันดารที่เป็นเครื่องหมายให้ระลึกถึง {PP 744.1}

## {PP 744.2}

ในเมื่อหัวหน้าการกบฏถูกสังหารไปแล้ว โยอาบจึงเป่าแตรให้ทหารฝ่ายตนเลิกไล่ตามกองทัพใหญ่ที่กำลังหนีเอาชีวิตรอด มีการส่งม้าเร็วให้ไปแจ้งข่าวแก่พระราชาทันที {PP 744.2}

## {PP 744.3}

### รายงานข่าวร้าย

ยามที่เฝ้าอยู่บนกำแพงเมืองมองลงไปที่สนามรบและเห็นชายคนหนึ่งวิ่งมาคนเดียว ไม่ช้าก็มีอีกคนหนึ่งวิ่งตามหลังมา พอคนแรกเข้าใกล้เมืองยามทูลพระราชาผู้รออยู่ข้างประตูเมืองว่า “‘ข้าพระบาทคิดว่าคนที่วิ่งมาก่อนวิ่งเหมือนอาหิมาอัสบุตรศาโดก’ และพระราชาตรัสว่า ‘เขาเป็นคนดี เขามาด้วยข่าวดี’ แล้วอาหิมาอัสร้องทูลพระราชาว่า ‘สวัสดี พ่ะย่ะค่ะ’ เขาก็กราบพระราชาซบหน้าลงถึงพื้นดินกราบทูลว่า ‘สาธุการแด่พระเยโฮวาห์พระเจ้าของฝ่าพระบาท พระองค์ได้ทรงมอบบรรดาผู้ที่ยกมือของเขาต่อสู้กับพระราชาเจ้านายของข้าพระบาทแล้ว’” แต่เมื่อพระราชาถามว่า “ลูกอับซาโลมปลอดภัยดีใช่ไหม” อาหิมาอัสเลี่ยงที่จะตอบ (2 ซามูเอล 18:27–28 TH1971, 29 TNCV) {PP 744.3}

## {PP 744.4}

ผู้สื่อข่าวคนที่สองร้องทูลว่า “ข้าแต่กษัตริย์ ข้าพระบาทนำข่าวดีมากราบทูล วันนี้องค์พระผู้เป็นเจ้าทรงช่วยฝ่าพระบาทให้รอดจากเงื้อมมือของบรรดาผู้คิดคดทรยศต่อฝ่าพระบาท” และก็เป็นอีกครั้งหนึ่งที่ผู้เป็นบิดาถามขึ้นอย่างหนักใจว่า “ลูกอับซาโลมปลอดภัยดีใช่ไหม” ผู้สื่อข่าวไม่อาจปิดบังข่าวร้ายได้แล้วจึงตอบว่า “ขอให้ศัตรูทั้งปวงและผู้คิดร้ายต่อฝ่าพระบาทเป็นเช่นโอรสองค์นี้เถิด” คำตอบนั้นเพียงพอแล้ว ดาวิดไม่มีคำถามอื่นใดอีก แต่ขึ้นไปยังห้องประทับเหนือประตูเมืองด้วความเศร้าหมอง “ทรงกันแสงไปตลอดทางและทรงคร่ำครวญว่า ‘โอ อับซาโลมลูกของพ่อ ลูกของพ่อ ลูกของพ่ออับซาโลมเอ๋ย พ่อน่าจะตายแทนลูก โอ อับซาโลม ลูกของพ่อ ลูกของพ่อ” (2 ซามูเอล 18:31–33 TNCV) {PP 744.4}

## {PP 745.1}

กองทัพกลับมาจากสนามรบอย่างผู้มีชัย เสียงโห่ร้องไชโยดังก้องกังวานตามเนินเขา แต่พอเข้าประตูเมืองเสียงโห่ร้องก็แผ่วลง และธงที่ถืออยู่ในมือก็หย่อนลง เหล่าทหารเดินคอตกเสมือนเป็นฝ่ายพ่ายแพ้เพราะกษัตริย์ไม่ได้ออกไปรอต้อนรับพวกเขา แต่เสียงร้องคร่ำครวญของดาวิดดังขึ้นจากห้องประทับบนประตูเมืองว่า “โอ อับซาโลมบุตรของเรา บุตรของเรา อับซาโลมบุตรของเราเอ๋ย เราอยากจะตายแทนเจ้า โอ อับซาโลมบุตรของเรา บุตรของเราเอ๋ย” (2 ซามูเอล 18:33 1971) {PP 745.1}

## {PP 745.2}

“เมื่อทั้งกองทัพทราบว่ากษัตริย์ทรงเศร้าโศกเสียใจเรื่องราชโอรส ความปลื้มปีติในชัยชนะใหญ่หลวงในวันนั้นก็กลับกลายเป็นความโศกสลด ทั้งกองทัพค่อยๆ เคลื่อนเข้าสู่กรุงอย่างเงียบเหงาเหมือนคนที่เข้ามาอย่างอับอายเพราะหนีการรบ” (2 ซามูเอล 19:2–3 TNCV) {PP 745.2}

## {PP 745.3}

โยอาบโกรธเป็นฟืนเป็นไฟ พระเจ้าประทานชัยชนะให้พวกเขาฉลองชัยอย่างน่ายินดี นี่เป็นการบดขยี้การกบฏครั้งใหญ่สุดในประวัติศาสตร์อิสราเอล แต่ชัยชนะครั้งใหญ่นี้กลับกลายเป็นงานไว้ทุกข์ให้กับคนที่เป็นเหตุให้ชายชาติทหารหลายพันคนต้องเสียชีวิต แม่ทัพผู้มีนิสัยหยาบคายและขวานผ่าซากผู้นี้ฝ่าเข้าไปทูลพระราชาอย่างหาญกล้าว่า “วันนี้ฝ่าพระบาททรงทำให้คนของฝ่าพระบาท ผู้ได้ปกป้องพระชนม์ชีพของฝ่าพระบาท รวมทั้งชีวิตของราชโอรส ราชธิดา มเหสี และสนมไว้นั้นรู้สึกอัปยศอดสู ฝ่าพระบาททรงรักอาลัยผู้ที่ชิงชังฝ่าพระบาท และทรงชิงชังผู้ที่รักฝ่าพระบาท ในวันนี้ฝ่าพระบาททรงแสดงให้เห็นชัดว่าบรรดานายทัพ และทหารล้วนไม่มีความหมายอะไรเลยสำหรับฝ่าพระบาท หากอับซาโลมมีชีวิตอยู่และพวกข้าพระบาทตายไปหมด ฝ่าพระบาทคงจะพอพระทัย บัดนี้ขอทรงโปรดเสด็จออกไปประทานกำลังใจแก่พวกทหาร ข้าพระบาทขอสาบานโดยอ้างองค์พระผู้เป็นเจ้าว่า หากไม่เสด็จไปจะไม่เหลือพวกเขาแม้แต่คนเดียวในคืนนี้ นี่จะเป็นสิ่งเลวร้ายสำหรับฝ่าพระบาทยิ่งกว่าที่ฝ่าพระบาทเคยประสบภัยพิบัติใดมาตลอดพระชนม์ชีพ” (2 ซามูเอล 5–8 TNCV) {PP 745.3}

## {PP 745.4}

แม้ว่าถ้อยคำที่ตำหนินั้นจะรุนแรงและโหดร้ายสำหรับพระราชาที่กำลังแบกทุกข์อยู่นั้นแต่ดาวิดไม่ถือโทษ เพราะเห็นว่าแม่ทัพของท่านพูดถูก ท่านจึงลงไปที่ประตูเมือง และต้อนรับพวกทหารกล้าของท่านกลับเข้าเมืองด้วยถ้อยคำที่ยกย่องขอบคุณขณะที่พวกเขาเดินสวนสนามผ่านประตูเมืองเข้าไป {PP 745.4}
