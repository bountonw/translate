---
chapter:
  number: 67
  title:
    th: ไสยศาสตร์ในยุคโบราณและในปัจจุบัน
    en: Ancient and Modern Sorcery
  url: https://legacy.egwwritings.org/?para=84.3203
  basedon:
---

## {PP 683.1}

เรื่องที่ซาอูลไปเยี่ยมนางร่างทรงในหมู่บ้านเอนโดร์นั้นทำให้ผู้ศึกษาพระคัมภีร์หลายคนสับสน มีบางคนสรุปว่าซามูเอลไปสนทนากับซาอูลจริงๆ แต่ในพระคัมภีร์มีหลักฐานเพียงพอที่สามารถสรุปได้ตรงกันข้าม ถ้าซามูเอลอยู่ในสวรรค์อย่างที่บางคนอ้างนั้น ก็ต้องถูกเรียกลงมาจากที่นั่น ไม่ว่าจะด้วยอำนาจของพระเจ้าหรืออำนาจของซาตานก็ตาม แต่ไม่มีใครที่อาจเชื่อได้ลงแม้เพียงนิดว่าซาตานมีอำนาจในการเรียกผู้เผยพระวจนะบริสุทธิ์ของพระเจ้าลงมาจากสวรรค์เพื่อตอบการร่ายมนตร์ของหญิงชั่วคนหนึ่ง ในขณะเดียวกันเราก็ไม่สามารถสรุปได้ว่า พระเจ้าทรงเรียกซามูเอลไปที่ถ้ำของแม่มด เพราะพระองค์ทรงปฏิเสธที่จะติดต่อสื่อสารกับซาอูลแล้ว ไม่ว่าทางฝัน ทางอูริม หรือทางผู้เผยพระวจนะ (ดู 1 ซามูเอล 28:6) สิ่งเหล่านี้เป็นหนทางที่พระเจ้าทรงกำหนดไว้เพื่อสื่อสารกับมนุษย์ และพระองค์ไม่ทรงโยนมันทิ้งแล้วหันไปติดต่อกับซาอูลผ่านผู้รับใช้ของซาตาน {PP 683.1}

## {PP 683.2}(edit to here)

ถ้อยคำที่กล่าวผ่านนางร่างทรงนั้นก็เพียงพอที่จะพิสูจน์ที่มาของมันเองว่ามาจากไหน เป้าหมายของคำพูดนั้นไม่ได้มุ่งให้ซาอูลกลับใจ แต่เร่งเร้าให้ท่านพินาศ ซึ่งเป็นงานของซาตานไม่ใช่งานของพระเจ้า นอกจากนั้น พระคัมภีร์กล่าวว่าสาเหตุอย่างหนึ่งที่ซาอูลถูกพระเจ้าปฏิเสธและทอดทิ้งให้พินาศก็เพราะการไปขอคำปรึกษาจากนางร่างทรงนั่นเอง “ซาอูลสิ้นพระชนม์เพราะไม่ซื่อสัตย์ต่อองค์พระผู้เป็นเจ้า ไม่ได้ปฏิบัติตามพระดำรัสขององค์พระผู้เป็นเจ้า ถึงกับ*ขอคำปรึกษา*จากคนทรง” (1 พงศาวดาร 10:13, 14 TNCV) ข้อนี้กล่าวไว้อย่างชัดเจนว่า ซาอูลไปขอคำปรึกษาจากคนทรงไม่ใช่จากพระเจ้า ท่านไม่ได้สื่อสารกับซามูเอลผู้เผยพระวจนะของพระเจ้า แต่ติดต่อกับซาตานผ่านร่างทรง ซาตานไม่สามารถนำซามูเอลตัวจริงมาได้ แต่สามารถปลอมตัว และด้วยการปลอมตัวนั้นจึงสามารถหลอกซาอูลจนสำเร็จ {PP 683.2}

## {PP 684.1}

ไสยศาสตร์และเวทมนตร์คาถาส่วนใหญ่ที่ใช้ในสมัยโบราณตั้งอยู่บนพื้นฐานความเชื่อเรื่องการติดต่อสื่อสารกับผู้ที่ล่วงลับไปแล้ว ผู้ที่ร่ายมนต์คาถาอ้างว่าพวกเขาสามารถสื่อสารกับวิญญาณของคนตายได้ และวิญญาณเหล่านั้นจะบอกถึงเหตุการณ์ในอนาคต ผู้เผยพระวจนะอิสยาห์ได้กล่าวถึงธรรมเนียมนี้ว่า “เมื่อเขาทั้งหลายจะกล่าวแก่พวกท่านว่า ‘จงปรึกษากับคนทรงและพ่อมดแม่มดผู้ร้องเสียงจ๊อกแจ๊กและเสียงพึมพำ’ ไม่ควรที่ประชาชนจะปรึกษากับพระเจ้าของเขาหรือ *ควรเขาจะไปปรึกาษาคนตายเพื่อคนเป็นหรือ*” (อิสยาห์ 8:19 TKJV) {PP 684.1}

## {PP 684.2}

การสื่อสารกับคนตายที่กล่าวมานี้เป็นรากฐานของการไหว้รูปเคารพ คนที่ไม่นับถือพระเจ้าเชื่อว่าเทพเจ้าของพวกเขาคือวิญญาณของเหล่าวีรชนที่ล่วงลับไปแล้ว ฉะนั้นศาสนาของคนที่ไม่นับถือพระเจ้าก็คือการบูชาคนตาย ซึ่งเห็นได้ชัดจากพระคัมภีร์ ในคำบรรยายถึงความบาปของคนอิสราเอลที่เบธ-เปโอร์มีเขียนไว้ว่า “เมื่ออิสราเอลพักอยู่ในเมืองชิทธีม ประชาชนก็เริ่มเล่นชู้กับหญิงชาวโมอับ หญิงพวกนี้ก็ชวนประชาชนให้ถวายเครื่องบูชาต่อพระของพวกนาง ประชาชนก็กินและกราบไหว้พระของพวกนาง ดังนั้นอิสราเอลก็เข้าถือพระบาอัลแห่งเปโอร์” (กันดารวิถี 25:1–3 THSV) ผู้ประพันธ์พระธรรมสดุดีได้เขียนถึงลักษณะของบรรดาพระที่คนอิสราเอลบูชาในครั้งนั้น โดยกล่าวถึงการพลัดหลงจากความเชื่อที่เปโอร์ว่า “เขาได้ติดกับบาอัลเปโอร์ และได้กิน [ของ] บูชาถวายแก่คนตาย” (สดุดี 106:28 ฉบับลาวโบราณ) กล่าวคือพวกเขาสักการบูชาคนตายนั่นเอง {PP 684.2}

## {PP 684.3}

ลัทธิศาสนาแทบทุกอย่างที่ไม่มีพระเจ้าเป็นศูนย์กลางมีการนับถือคนที่ตายไปแล้วว่าเป็นเทพเจ้า และมีความเชื่อเรื่องการติดต่อสื่อสารกับคนตาย พวกเขาเชื่อว่าวิญญาณคนตายสามารถถ่ายทอดเจตนารมณ์ให้กับคนเป็น และให้คำปรึกษาเมื่อขอคำแนะนำ เทพยากรณ์ของกรีกและโรมที่เลื่องชื่อก็จัดอยู่ในกลุ่มนี้ {PP 684.3}

## {PP 684.4}

ทุกวันนี้ยังมีความเชื่อเรื่องการติดต่อสื่อสารกับคนที่ตายแล้วแม้แต่ในประเทศที่อ้างว่านับถือศาสนาคริสต์ ความเชื่อเรื่องผีวิญญาณมีให้พบเห็นอยู่ทั่วไป การติดต่อกับวิญญาณที่อ้างว่าเป็นคนที่ตายแล้วกลายเป็นเรื่องปกติ ผู้ที่สูญเสียคนที่ตนรักมักหลงเชื่อเรื่องนี้ได้ง่าย บางครั้งมีวิญญาณปรากฏในรูปร่างของญาติมิตรที่จากไปแล้ว พร้อมกับเล่าเหตุการณ์และแสดงท่าทีที่คนนั้นเคยทำในขณะที่ยังมีชีวิต เป็นการตบตาให้คนหลงเชื่อว่าญาติมิตรที่ล่วงลับไปนั้นได้กลายเป็นทูตสวรรค์ที่คอยคุ้มครองและสื่อสารกับตน คนจึงนับถือบูชาวิญญาณที่ปลอมตัวเป็นคนใกล้ชิดเหล่านี้ และให้ความสำคัญกับถ้อยคำของพวกวิญญาณมากกว่าพระวจนะของพระเจ้า {PP 684.4}

## {PP 685.1}

ในขณะเดียวกันยังมีบางคนเชื่อว่าปรากฏการณ์เหนือธรรมชาติดังกล่าวเป็นการหลอกลวงของพวกสิบแปดมงกุฎ ถึงแม้จะมีบางคนใช้เล่ห์กลให้คนหลงเชื่อ แต่บางครั้งมีหลักฐานปรากฏชัดว่าสิ่งที่เกิดขึ้นเป็นเรื่องเหนือธรรมชาติ มีหลายคนเหมาสรุปว่าเรื่องผีวิญญาณเป็นเรื่องมายากลและการหลอกลวง ซึ่งคนเหล่านี้จะหลงเชื่อเมื่อเจอเหตุการณ์ที่ไม่สามารถอธิบายได้ด้วยเหตุและผล {PP 685.1}

## {PP 685.2}

ไม่ว่าจะเป็นความเชื่อเรื่องผีวิญญาณในปัจจุบัน หรือเวทมนตร์คาถาและการไหว้รูปเคารพในสมัยโบราณ ทั้งหมดนี้อาศัยความเชื่อเรื่องการติดต่อสื่อสารกับผู้ที่ตายไปแล้วทั้งนั้น ซึ่งอยู่บนพื้นฐานของคำโกหกครั้งแรกที่ซาตานหลอกลวงเอวาในสวนเอเดนว่า “เจ้าจะไม่ตายจริงดอก เพราะพระเจ้าทรงทราบอยู่ว่า เจ้ากินผลไม้นั้นวันใด…เจ้าจะเป็นเหมือนพระเจ้า” (ปฐมกาล 3:4, 5 TH1971) ฉะนั้นไม่ว่าจะเป็นความเชื่อเรื่องผีวิญญาณในปัจจุบัน หรือความเชื่อของคนโบราณในเรื่องนี้ ล้วนแต่อยู่บนพื้นฐานการหลอกลวงของบิดาแห่งความมุสาที่มุ่งเผยแพร่การหลอกลวงนั้นต่อไป {PP 685.2}

## {PP 685.3}

ชาวฮีบรูถูกห้ามอย่างเด็ดขาดไม่ให้ทำสิ่งใดที่ได้ชื่อว่าเป็นการติดต่อสื่อสารกับคนตาย พระเจ้าทรงปิดประตูนี้อย่างสนิทโดยตรัสว่า “คนตายแล้วก็ไม่รู้อะไรเลย…เขาทั้งหลายจะไม่มีส่วนในสิ่งใดที่เกิดขึ้นภายใต้ดวงอาทิตย์อีกต่อไป” (ปัญญาจารย์ 9:5, 6 THSV) “เมื่อลมหายใจของเขาพรากไป เขาก็กลับคืนเป็นดิน ในวันเดียวกันนั้นความคิดของเขาก็พินาศ” (สดุดี 146:4 TH1971) และพระเจ้าตรัสกับคนอิสราเอลว่า “ผู้ที่หันไปหาคนทรงเจ้าเข้าผี หรือพวกพ่อมดหมอผี เล่นชู้กับเขา เราจะตั้งหน้าของเราต่อสู้ผู้นั้นและจะตัดเขาออกเสียจากชนชาติของตน” (เลวีนิติ 20:6 TKJV) {PP 685.3}

## {PP 685.4}

วิญญาณที่เข้าสิงคนร่างทรงไม่ใช่วิญญาณของคนที่ตายแล้ว แต่เป็นวิญญาณชั่ว คือทูตของซาตาน เราได้เห็นแล้วว่าการกราบไหว้รูปเคารพของคนโบราณประกอบด้วยการบูชาคนที่ตายแล้วกับความเชื่อที่สามารถติดต่อสื่อสารกับคนตาย แต่พระคัมภีร์สอนว่านั่นเป็นการกราบไหว้ภูตผีปีศาจ ดังที่อาจารย์เปาโลเตือนพี่น้องของท่านไม่ให้มีส่วนร่วมใดๆ กับการไหว้รูปเคารพของเพื่อนบ้านที่ไม่นับถือพระเจ้าว่า “ของเซ่นไหว้ของคนนอกศาสนานั้นสังเวยแก่ผีมาร ไม่ใช่ถวายแด่พระเจ้า และข้าพเจ้าไม่อยากให้ท่านไปเข้าร่วมกับพวกผีมาร” (1 โครินธ์ 10:20 TNCV) ผู้ประพันธ์สดุดีกล่าวถึงคนอิสราเอลว่า “ท่านฆ่าบุตรชายและบุตรหญิงของท่านถวายเป็นเครื่องสักการบูชาแก่ปีศาจ” และในข้อถัดไปก็อธิบายว่า การบูชานั้นได้ทำแก่ “รูปเคารพแห่งคานาอัน” (สดุดี 106:37, 38 TH1971) พวกเขาคิดว่ากำลังบูชาคนตาย แต่ในความเป็นจริงพวกเขากำลังบูชาผีมารซาตาน {PP 685.4}

## {PP 686.1}

ความเชื่อเรื่องผีวิญญาณของคนในสมัยปัจจุบันก็มาจากรากฐานเดียวกัน คือเป็นการนำไสยศาสตร์และการไหว้ผีปีศาจกลับมาใช้อีกในรูปแบบใหม่ ซึ่งพระเจ้าทรงห้ามและกล่าวโทษตั้งแต่สมัยโบราณ เรื่องนี้ถูกพยากรณ์ไว้ในพระคัมภีร์ว่า “ต่อไปภายหน้าจะมีบางคนละทิ้งความเชื่อโดยหันไปเชื่อฟังวิญญาณที่ล่อลวง และฟังคำสอนของพวกผีปีศาจ” (1 ทิโมธี 4:1 TH1971) ในจดหมายฉบับที่สองที่เปาโลเขียนถึงคริสตจักรในเมืองเธสะโลนิกา ท่านชี้แจงว่า เมื่อถึงเวลากระชั้นชิดก่อนที่พระคริสต์จะเสด็จมาครั้งที่สอง ซาตานจะใช้ปรากฏการณ์พิเศษทางผีวิญญาณ “คนนอกกฎหมายนั้นจะมาโดยการดลบันดาลของซาตาน พร้อมกับการอิทธิฤทธิ์ต่างๆ และหมายสำคัญ และการอัศจรรย์แห่งความเท็จ” (2 เธสะโลนิกา 2:9 TH1971) ส่วนเปโตรเมื่อบรรยายถึงความอันตรายที่คริสตจักรในยุคสุดท้ายจะต้องเผชิญนั้น ได้กล่าวว่าจะมีคนสอนความเท็จเหมือนที่ผู้เผยพระวจนะเทียมเท็จเคยล่อลวงคนอิสราเอลให้ทำบาป คนเหล่านี้ “จะแอบเอาลัทธิที่ออกนอกลู่นอกทางอันจะนำไปสู่ความหายนะเข้ามาด้วย และจะปฏิเสธองค์พระผู้เป็นเจ้าผู้ได้ทรงไถ่เขาไว้…จะมีหลายคนประพฤติตามทางแห่งการสาปแช่งของเขา” (2 เปโตร 2:1, 2 TKJV) ในข้อนี้อัครทูตเปโตรได้ชี้แจงถึงลักษณะสำคัญของคำสอนของพวกอาจารย์ที่นิยมเรื่องผีวิญญาณว่า พวกเขาปฏิเสธไม่ยอมรับว่าพระคริสต์ทรงเป็นพระบุตรของพระเจ้า ยอห์นกล่าวถึงคนสอนเทียมเท็จเหล่านี้ว่า “ใครเล่าคือคนโกหก ก็คือคนที่ไม่ยอมรับว่าพระเยซูเป็นพระคริสต์ คนเช่นนี้แหละคือปฏิปักษ์ของพระคริสต์ เขาปฏิเสธพระบิดาและพระบุตร ผู้ใดปฏิเสธพระบุตรก็ไม่มีพระบิดา” (1 ยอห์น 2:22, 23 TNCV) การที่ลัทธิผีวิญญาณปฏิเสธพระคริสต์ก็เป็นการปฏิเสธทั้งพระบิดาและพระบุตรด้วยกัน ซึ่งพระคัมภีร์ประกาศว่าคนที่ทำเช่นนั้นเป็นปรปักษ์ของพระคริสต์ {PP 686.1}

## {PP 686.2}

ซาตานวางแผนใช้คำทำนายของนางร่างทรงแห่งเอนโดร์เรื่องการตายของซาอูลเป็นกับดักแก่คนอิสราเอล มันคาดหมายว่าผู้คนจะเกิดความมั่นใจในเวทมนตร์ของแม่มดคนนี้และจะไปใช้บริการของนาง แล้วแทนที่พวกเขาจะขอคำปรึกษาจากพระเจ้า ก็จะหันไปพึ่งการชี้นำของซาตาน สาเหตุที่มีคนมากมายหลงตามความเท็จเรื่องผีวิญญาณก็เพราะมันอ้างว่าสามารถเปิดเผยอนาคตได้ และสำแดงให้รู้ถึงสิ่งที่พระเจ้าทรงปิดบังไว้ พระองค์ทรงเปิดเผยเหตุการณ์สำคัญๆ ของอนาคตที่เราจำเป็นต้องรู้ในพระวจนะของพระองค์ ซึ่งชี้ให้เห็นลู่ทางที่ปลอดภัยท่ามกลางภยันตรายทั้งปวง แต่ซาตานมุ่งหมายที่จะทำลายความมั่นใจที่ผู้คนมีต่อพระเจ้า ให้เกิดเป็นความไม่พึงพอใจในสถานการณ์ของชีวิต หันไปแสวงหาความรู้ที่พระองค์ทรงปิดบังไว้ด้วยพระปัญญา และเกลียดชังสิ่งที่พระองค์ทรงเปิดเผยในพระวจนะของพระองค์ {PP 686.2}

## {PP 687.1}

มีหลายคนรู้สึกงุ่นง่านเมื่อเขาไม่สามารถล่วงรู้ถึงสิ่งที่จะเกิดขึ้นได้อย่างแน่ชัด พวกเขาอดรนทนไม่ไหวกับความไม่แน่นอน และไม่ยอมรอคอยความรอดจากพระเจ้าเพราะความใจร้อนเป็นเหตุ พวกเขาคาดว่าคงต้องเกิดเรื่องร้ายแน่ๆ จึงคุมสติแทบไม่อยู่ คนเหล่านี้พ่ายแพ้ต่อความดื้อรั้นในใจ จึงวิ่งวุ่นไปหาข้อมูลที่พระเจ้าไม่ทรงเปิดเผย ถ้าพวกเขาเพียงแต่ไว้วางใจในพระเจ้า และเฝ้าอธิษฐานก็จะได้รับการประเล้าประโลมจากพระองค์ จิตใจก็จะสงบลงด้วยการใช้เวลากับพระองค์ คนที่ทำงานเหน็ดเหนื่อยและแบกภาระหนักก็จะได้พักผ่อนหย่อนใจถ้าเพียงแต่แสวงหาพระเยซู แต่เมื่อพวกเขาไม่ใส่ใจต่อวิธีการที่พระเจ้าทรงกำหนดไว้และหันไปหาวิธีอื่นเพื่อการปลอบประโลม โดยหวังว่าจะได้ล่วงรู้ถึงสิ่งที่พระเจ้าทรงปิดบังไว้ ก็เท่ากับเป็นการทำผิดแบบเดียวกันกับซาอูล และจะส่งผลให้พวกเขาเรียนรู้แต่ความชั่วร้าย {PP 687.1}

## {PP 687.2}

พระเจ้าตรัสไว้อย่างชัดเจนว่าพระองค์ไม่พอพระทัยในการกระทำเช่นนี้ ความใจร้อนที่จะกระชากผ้าม่านที่บังอนาคตไว้แสดงให้เห็นว่าเป็นคนที่ขาดความเชื่อในพระเจ้า และเปิดทางให้ซาตานหลอกลวงได้ง่าย มันชักจูงคนให้ไปปรึกษาคนทรงเจ้าเข้าผี และเมื่อคนทรงเจ้าสามารถบอกถึงความลับในอดีตได้ ผู้ใช้บริการจึงเชื่อว่าเขาจะสามารถทำนายอนาคตได้ด้วย ซาตานมีประสบการณ์ในการสังเกตชีวิตคนมาหลายพันปี มันจึงคาดคะเนได้ค่อนข้างแม่นยำถึงเหตุการณ์บางอย่างที่จะเกิดขึ้นในอนาคตของผู้คน ดังนั้นมันจึงสามารถหลอกลวงคนที่หลงผิดให้อยู่ภายใต้อำนาจของมันเพื่อจะชักจูงไปตามทางที่มันต้องการ {PP 687.2}

## {PP 687.3}

พระเจ้าทรงเตือนพวกเราผ่านผู้เผยพระวจนะของพระองค์ว่า “เมื่อเขาทั้งหลายจะกล่าวแก่พวกท่านว่า ‘จงปรึกษากับคนทรงและพ่อมดแม่มดผู้ร้องเสียงจ๊อกแจ๊กและเสียงพึมพำ’ ไม่ควรที่ประชาชนจะปรึกษากับพระเจ้าของเขาหรือ ควรเขาจะไปปรึกษาคนตายเพื่อคนเป็นหรือ ไปค้นพระราชบัญญัติและถ้อยคำพยาน ถ้าเขาไม่พูดตามคำเหล่านี้ก็เพราะในตัวเขาไม่มีแสงเสียเลย” (อิสยาห์ 8:19, 20 TKJV) {PP 687.3}

## {PP 687.4}

ผู้ที่มีพระเจ้าองค์บริสุทธิ์ผู้ทรงมีพระปัญญาทั้งมวลและฤทธานุภาพทั้งสิ้น ควรแล้วหรือที่พวกเขาจะไปหาพ่อมดหมอผีที่ได้ความรู้จากการตีสนิทกับศัตรูของพระเจ้า พระเจ้าทรงเป็นแสงสว่างให้แก่คนของพระองค์ด้วยพระองค์เอง ทรงเรียกร้องให้พวกเขาใช้ความเชื่อเพื่อจับจ้องไปยังสง่าราศีที่ถูกปิดบังไว้จากสายตาของมนุษย์ พระคริสต์ผู้ทรงเป็นดวงอาทิตย์แห่งความชอบธรรมได้ส่องสว่างเข้ามาในจิตใจของพวกเขา คนเหล่านี้ได้รับแสงสว่างจากบัลลังก์ของพระเจ้า จึงไม่มีความปรารถนาใดๆ ที่จะหันไปจากดวงประทีปนั้นเพื่อปรึกษาผู้รับใช้ของซาตาน {PP 687.4}

## {PP 688.1}

แม้ว่าถ้อยคำของวิญญาณชั่วที่พูดกับซาอูลจะประณามความบาป และทำนายถึงการลงโทษ แต่ก็ไม่มุ่งหวังให้ซาอูลปรับปรุงแก้ไขตนเองแต่อย่างใด มีเพียงเจตนาที่จะยุยงให้ท่านสิ้นหวังและถลำลงสู่ความพินาศ ส่วนวิธีที่ซาตานใช้บ่อยๆ ในการล่อลวงคนไปสู่ความพินาศก็คือการประจบสอพลอ คำสอนของเทพเจ้าฝ่ายมารในสมัยโบราณยั่วยุให้คนทำตัวต่ำช้าสามานย์ พระบัญญัติของพระเจ้าที่กล่าวโทษความบาปและสอนเรื่องความชอบธรรมถูกปฏิเสธ ความจริงถูกตีค่าต่ำ และไม่เพียงแต่อนุญาติให้คนทำชั่วแต่ยังรณรงค์ให้ทำอีกต่างหาก ความเชื่อเรื่องผีวิญญาณสอนว่า ไม่มีความตาย ไม่มีความบาป ไม่มีการพิพากษา และไม่มีการลงโทษ มนุษย์เป็นวิญญาณอมตะที่ไม่เคยหลงผิด ความอยากคือบัญญัติสูงสุด และแต่ละคนไม่ขึ้นอยู่กับใคร สิ่งที่พระเจ้าทรงวางไว้เพื่อปกป้องความจริง ความบริสุทธิ์ และความยำเกรงก็ถูกรื้อถอนลง ทำให้ผู้คนกล้าทำบาปมากขึ้น คำสอนเหล่านี้มีที่มาเดียวกันกับการกราบไหว้บูชาปีศาจนั้นเอง {PP 688.1}

## {PP 688.2}

พระเจ้าทรงเปิดเผยให้คนอิสราเอลรู้ถึงผลของการติดต่อสื่อสารกับวิญญาณชั่วผ่านพฤติกรรมอันเสื่อมทรามของชาวคานาอันที่ไม่มีความรักระหว่างคนในครอบครัว เป็นคนไหว้รูปเคารพ ล่วงประเวณี ฆ่าคน ทั้งคิดและทำการโสโครกทุกอย่าง มนุษย์ไม่รู้ใจของตนเอง เพราะ “จิตใจก็เป็นตัวล่อลวงเหนือสิ่งใดทั้งหมด มันเสื่อมทรามอย่างร้ายที่เดียว” (เยเรมีย์ 17:9 TH1971) แต่พระเจ้าเข้าพระทัยถึงแนวโน้มของจิตใจอันต่ำช้าของมนุษย์ ในขณะนั้นซาตานเฝ้าสังเกตเพื่อสร้างสถานการณ์ให้เหมาะสมต่อการละเมิดพระบัญญัติ เพื่อคนอิสราเอลจะได้ทำตัวให้เป็นที่น่ารังเกียจต่อพระองค์เช่นเดียวกับชาวคานาอัน ในสมัยนี้ก็เช่นกัน ศัตรูของมนุษย์ตื่นตัวอยู่ตลอดเวลาเพื่อหาโอกาสล่อให้เราปล่อยตัวทำบาปโดยไม่ยับยั้งชั่งใจ เพราะมันปรารถนาให้เราเสียคน และถูกพระเจ้าทรงกล่าวโทษ {PP 688.2}

## {PP 688.3}

ซาตานหมายมั่นปั้นมือที่จะเก็บแผ่นดินคานาอันเอาไว้ในมือต่อไป เมื่อคนอิสราเอลเข้าไปอาศัยอยู่ พระบัญญัติของพระเจ้าได้กลายเป็นกฎบ้านเมือง มันจึงเกลียดชังคนอิสราเอลอย่างรุนแรง และวางแผนที่จะให้พวกเขาพินาศ พวกเขาถูกวิญญาณชั่วชักจูงไปรู้จักกับเทพเจ้าของคนต่างชาติ และเนื่องจากการละเมิดพระบัญญัติของพระเจ้าจึงต้องกระจัดกระจายออกไปจากแผ่นดินแห่งพระสัญญาในที่สุด ซาตานเพียรพยายามให้ประวัติศาสตร์ซ้ำรอยในสมัยของเรา พระเจ้าทรงนำคนของพระองค์ออกมาจากความเสื่อมทรามของโลก เพื่อให้เขาทั้งหลายรักษาพระบัญญัติของพระองค์ ฉะนั้นความเคียดแค้นของ “ผู้ที่กล่าวโทษพวกพี่น้อง” จึงปะทุขึ้นอย่างไร้ขอบเขต “มารได้ลงมาหาเจ้าด้วยความโกรธยิ่งนัก เพราะมันรู้ว่าเวลาของมันมีน้อย” (วิวรณ์ 12:10, 12 TH1971) สวรรค์อันเป็นแผ่นดินแห่งพระสัญญาของพวกเราตั้งอยู่ต่อหน้าเรา ซาตานจึงตั้งใจทำลายคนของพระเจ้าเพื่อตัดพวกเขาออกจากมรดก คำเตือนให้ “เฝ้าระวังและอธิษฐาน เพื่อท่านจะไม่ต้องถูกทดลอง” (มาระโก 14:38 TH1971) ไม่เคยมีความจำเป็นเท่ากับในทุกวันนี้ {PP 688.3}

## {PP 689.1}

พระวจนะของพระเจ้าที่เขียนถึงชาวอิสราเอลโบราณยังคงกล่าวถึงคนของพระองค์ในยุคนี้ว่า “อย่าไปหาคนทรงหรือพ่อมดแม่มด อย่าเที่ยวค้นหาให้ตนมลทินไปเพราะเขาเลย” “ผู้ใดที่กระทำอย่างนี้ย่อมเป็นที่รังเกียจแด่พระเจ้า” (เลวีนิติ 19:31 TH1971; เฉลยธรรมบัญญัติ 18:12 TH1971) {PP 689.1}
