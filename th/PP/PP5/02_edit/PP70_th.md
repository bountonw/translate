---
chapter:
  number: 70
  title:
    th: การปกครองของดาวิด
    en: The Reign of David
  url: https://legacy.egwwritings.org/?para=84.3303
  basedon: ศึกษาควบคู่กับ 2 ซามูเอล 5:6–25; 6; 7; 9; 10
---

## {PP 703.1}

### มีชัยเหนือศัตรูรอบด้าน

ทันทีที่ดาวิดขึ้นปกครองอยู่เหนืออิสราเอล ท่านเริ่มแสวงหาสถานที่ที่เหมาะสมจะเป็นเมืองหลวง จึงเลือกที่แห่งหนึ่งซึ่งห่างจากเมืองเฮโบรน 20 ไมล์ ให้เป็นที่ตั้งเมืองกรุงแห่งอาณาจักรของท่าน ก่อนที่โยชูวานำกองทัพอิสราเอลข้ามแม่น้ำจอร์แดนสถานที่แห่งนั้นเรียกว่า “ซาเล็ม” อยู่ใกล้กับสถานที่ที่อับราฮัมพิสูจน์ความจงรักภักดีต่อพระเจ้า และเป็นเมืองของเมลคีเซเดคปุโรหิตของพระเจ้าสูงสุด 800 ปีก่อนพิธีราชาภิเษกของดาวิด เมืองซาเล็มอยู่ใจกลางของประเทศ ตั้งอยู่ที่สูง มีเนินเขาโดยรอบเป็นแนวป้องกัน อยู่ระหว่างรอยต่อของเขตแดนเผ่าเบนยามินและเผ่ายูดาห์ และอยู่ใกล้ดินแดนของเผ่าเอฟราอิม เป็นเมืองที่เผ่าอื่นๆ สามารถเข้าถึงได้ง่าย {PP 703.1}

## {PP 703.2}

ชาวฮีบรูต้องขับไล่ชาวคานาอันที่เหลืออยู่ออกไปให้หมดเสียก่อนที่จะยึดครองสถานที่ดังกล่าว เพราะคนเหล่านี้ครอบครองที่มั่นบนภูเขาศิโยนและภูเขาโมริยาห์อยู่ ที่มั่นนั้นเรียกว่าเยบุสและชาวเมืองก็คือคนเยบุสนั่นเอง ตลอดหลายศตวรรษคนทั้งปวงพากันเชื่อว่าเมืองดังกล่าวไม่สามารถตีให้แตกได้ แต่ชาวฮีบรูล้อมและยึดเมืองนั้นไว้ได้ภายใต้การบัญชาของโยอาบ และเพื่อตอบแทนวีรกรรมในครั้งนี้โยอาบได้รับการแต่งตั้งให้เป็นผู้บัญชาการสูงสุดเหนือกองทัพอิสราเอล ถึงตอนนี้เมืองเยบุสก็กลายเป็นเมืองหลวงของชาติ และชื่อเดิมที่คนไร้พระเจ้าเรียกนั้นก็ถูกเปลี่ยนเป็นเยรูซาเล็ม {PP 703.2}

## {PP 703.3}

เมืองไทระเป็นเมืองที่เจริญรุ่งเรือง อยู่ติดทะเลเมดิเตอร์เรเนียน และถูกปกครองโดยกษัตริย์ฮีราม บัดนี้กษัตริย์ฮีรามหวังผูกมิตรกับกษัตริย์ของอิสราเอล จึงช่วยดาวิดในการสร้างพระราชวังที่กรุงเยรูซาเล็ม ท่านส่งคณะทูตจากเมืองไทระ พร้อมด้วยเหล่าสถาปนิก กรรมกร และขบวนอันยาวเหยียดที่ขนส่งวัสดุ เช่น ไม้หายาก ต้นสนซีดาร์และวัสดุอื่นๆ ที่มีราคาแพง {PP 703.3}

## {PP 703.4}

ข่าวที่ชนชาติอิสราเอลเข้มแข็งขึ้นภายใต้การปกครองของดาวิด บวกกับการยึดครองที่มั่นของชาวเยบุสและการทำพันธไมตรีกับกษัตริย์ฮีรามได้สร้างความขุ่นเคืองให้กับชาวฟีลิสเตีย พวกเขาจึงบุกเข้ามาด้วยกองกำลังที่เข้มแข็งและตั้งค่ายในหุบเขาเรฟาอิมไม่ไกลจากกรุงเยรูซาเล็มมากนัก ดาวิดพร้อมทหารของท่านถอยไปตั้งหลักในที่มั่นแห่งศิโยนเพื่อรอดูว่าพระเจ้าจะทรงนำอย่างไร “ดาวิดจึงถามองค์พระผู้เป็นเจ้าว่า ‘ข้าพระองค์ควรออกไปโจมตีพวกฟีลิสเตียหรือไม่ พระองค์จะทรงมอบพวกเขาไว้ในมือของข้าพระองค์หรือไม่’ องค์พระผู้เป็นเจ้าตรัสตอบว่า ‘ไปเถิด เพราะเราจะมอบพวกฟีลิสเตียให้เจ้าแน่นอน’” (2 ซามูเอล 5:19 TNCV) {PP 703.4}

## {PP 704.1}

ดาวิดจึงพากองทัพไปโจมตีชาวฟีลิสเตียทันที นอกจากจะสามารถชนะและทำลายพวกเขาแล้ว ท่านยังยึดเอารูปพระต่างๆ ที่ชาวฟีลิสเตียนำมาเพื่อรับประกันชัยชนะของตนอีกด้วย ชาวฟีลิสเตียรู้สึกอับอายขายหน้าที่พ่ายแพ้จึงรวบรวมกองกำลังที่ใหญ่กว่าเดิมและกลับไปเพื่อสู้กับคนอิสราเอลเป็นรอบที่สอง และก็เป็นอีกครั้งหนึ่งที่พวกเขา “ขยายแนวอยู่ในหุบเขาเรฟาอิม”<!--2 ซามูเอล 5:22 TH1971--> ดาวิดทูลถามองค์พระผู้เป็นเจ้าอีกครั้งหนึ่ง และพระองค์ผู้ทรงดำรงอยู่ในนิรันดร์กาลที่ทรงเรียกพระองค์เองว่า “เราเป็น” ทรงนำกองทัพอิสราเอลด้วยพระองค์เอง {PP 704.1}

## {PP 704.2}

พระเจ้าตรัสสั่งดาวิดว่า “อย่าบุกโจมตีทางด้านหน้า แต่จงโอบล้อมด้านหลัง แล้วรุกเข้าโจมตีทางด้านหน้าของหมู่ต้นยางสน เมื่อเจ้าได้ยินเสียงคล้ายเสียงย่ำเท้าบนยอดต้นยางสน จงบุกเข้าไปโดยเร็ว เพราะเป็นสัญญาณว่าองค์พระผู้เป็นเจ้าได้เสด็จไปล่วงหน้าเพื่อเล่นงานกองทัพฟีลิสเตียแล้ว” (2 ซามูเอล 5:23–24 TNCV) ถ้าหากดาวิดทำตามแบบอย่างของซาอูลที่เลือกทางของตนเอง ท่านก็จะไม่ได้รับชัยชนะ แต่ท่านทำตามที่พระองค์ทรงบัญชาไว้ จึงสามารถ “โจมตีกองทัพคนฟีลิสเตียตั้งแต่เมืองกิเบโอนถึงเมืองเกเซอร์ กิตติศัพท์ของดาวิดก็ลือไปสู่บรรดาประเทศทั้งหลาย และพระเจ้าทรงให้ประชาชาติทั้งปวงครั่นคร้ามดาวิด”<!--1 พงศาวดาร 14:16, 17 TH1971--> {PP 704.2}

## {PP 704.3}

### ความผิดพลาดของการย้ายหีบพันธสัญญา

บัดนั้นเองบัลลังก์ของดาวิดได้รับการสถาปนาไว้อย่างแข็งแกร่งมั่นคง ไม่มีกองทัพศัตรูใดๆ มารุกราน ท่านจึงหันไปจัดการกับสิ่งที่ตนตั้งใจจะทำมานานแล้ว คือการอัญเชิญหีบพันธสัญญาของพระเจ้ามายังกรุงเยรูซาเล็ม นับเป็นเวลาหลายปีที่หีบพันธสัญญาอยู่ที่เมืองคีริยาทเยอาริมซึ่งอยู่ห่างไกลจากเยรูซาเล็ม 9 ไมล์ แต่ถึงเวลาแล้วที่สัญลักษณ์แห่งการสถิตอยู่ด้วยของพระเจ้าจะถูกย้ายเข้ามาเพื่อเป็นเกียรติให้แก่เมืองหลวง {PP 704.3}

## {PP 704.4}

ดาวิดรวบรวมบุรุษผู้มีความสำคัญของอิสราเอลจำนวน 30,000 คนมา เพราะท่านตั้งใจให้เหตุการณ์ครั้งนี้เป็นการฉลองที่ยิ่งใหญ่มโหฬาร ประชาชนแสดงการตอบรับด้วยความปีติยินดี มหาปุโรหิตพร้อมกับปุโรหิตคนอื่นๆ หัวหน้าและคนสำคัญๆ ของแต่ละเผ่าต่างก็มารวมตัวกันที่คีริยาทเยอาริม ดาวิดเปล่งประกายด้วยความกระตือรือร้นอันบริสุทธิ์ มีคนนำหีบพันธสัญญาออกมาจากบ้านของอาบีนาดับ และวางไว้บนเกวียนเล่มใหม่ที่ถูกเทียมด้วยวัว ในขณะที่ลูกชาย 2 คนของอาบีนาดับเป็นผู้เฝ้าดูแล {PP 704.4}

## {PP 704.5}

บรรดาชายชาวอิสราเอลเดินตามขบวนพร้อมด้วยเสียงโห่ร้องและการร้องเพลงอย่างชื่นบาน เสียงมหาชนคละเคล้าไปกับเสียงบรรเลงของเครื่องดนตรี “ดาวิดกับพงศ์พันธุ์อิสราเอลก็ร่าเริงกันอยู่ต่อพระพักตร์พระเจ้าด้วยเต็มกำลังของเขาทั้งหลาย มีการร้องเพลง เล่นพิณเขาคู่และพิณใหญ่ รำมะนา กรับ และฉาบ”<!--2 ซามูเอล 6:5 TH1971--> ชาวอิสราเอลไม่ได้เห็นการเฉลิมฉลองอย่างนี้มานานแล้ว คนทั้งหลายเดินทางขึ้นเขาลงห้วยตามเส้นทางที่มุ่งหน้าไปสู่นครบริสุทธิ์ด้วยใจเบิกบาน {PP 704.5}

## {PP 705.1}

แต่ “เมื่อพวกเขามาถึงลานนวดข้าวของนาโคนวัวสะดุดเสียหลัก อุสซาห์ยื่นมือออกไปยึดหีบพันธสัญญาของพระเจ้าไว้ พระพิโรธขององค์พระผู้เป็นเจ้าจึงพลุ่งขึ้นต่ออุสซาห์ และทรงประหารเขาที่บังอาจทำอย่างไม่ยำเกรงพระองค์ เขาตายอยู่ข้างหีบพันธสัญญาของพระเจ้า” (2 ซามูเอล 6:6–7 TNCV) ทันใดนั้นความสยดสยองเข้าครอบงำฝูงชนแทนที่ความชื่นชมยินดี ดาวิดตกตลึง ในใจสงสัยถึงความยุติธรรมของพระเจ้า ท่านตั้งใจที่จะให้เกียรติหีบพันธสัญญาในฐานะที่เป็นสัญลักษณ์ของการสถิตอยู่ของพระเจ้า เหตุไฉนพระองค์ทรงลงทัณฑ์อย่างน่ากลัวเช่นนี้ ทำให้ความชื่นบานกลายเป็นความโศกเศร้าและการไว้ทุกข์ ดาวิดรู้สึกไม่ปลอดภัยเสียแล้วที่จะให้หีบพันธสัญญาอยู่ใกล้ท่าน จึงตั้งใจปล่อยให้มันอยู่ในที่ที่มันอยู่ในขณะนั้น มีการหาสถานที่สำหรับหีบพันธสัญญาในบริเวณใกล้เคียง คือบ้านของโอเบดเอโดมชาวเมืองกัทนั้นเอง {PP 705.1}

## {PP 705.2}

การตายของอุสซาห์เป็นการลงโทษของพระเจ้าเพราะการฝ่าฝืนพระบัญชาที่ชัดเจนที่สุดของพระองค์ พระเจ้าตรัสสั่งผ่านโมเสสถึงวิธีการเคลื่อนย้ายหีบพันธสัญญาอย่างจำเพาะเจาะจง มีแต่ปุโรหิตเท่านั้นที่สืบเชื้อสายจากอาโรนที่สามารถแตะต้องหีบได้ หรือแม้แต่มองหีบในสภาพที่ไม่คลุมผ้า พระองค์ตรัสสั่งว่า “คนโคฮาทจะเข้ามาหามสิ่งเหล่านี้ แต่พวกเขาจะแตะต้องสิ่งบริสุทธิ์ไม่ได้ มิฉะนั้นจะต้องตาย” (กันดารวิถี 4:15 TNCV) พวกปุโรหิตจะต้องคลุมหีบก่อน แล้วคนโคฮาทจึงจะยกไปโดยใช้คานหามที่สอดไว้ในห่วงข้างๆ หีบ คานหามนั้นจะต้องไม่ถูกถอดออกเลย ส่วนคนตระกูลเกอร์โชน และตระกูลเมรารีที่มีหน้าที่ดูแลพวกผ้าม่าน ไม้ฝา และเสาต่างๆ โมเสสให้ใช้เกวียนและวัวเพื่อการขนย้ายสิ่งที่อยู่ในการดูแลของพวกเขา “แต่ท่านมิได้มอบอะไรให้แก่บุตรของโคฮาท เพราะงานปรนนิบัติของเขาเป็นงาน*ที่ต้องหาม*สิ่งของบริสุทธิ์” (กันดารวิถี 7:9 TH1971) ฉะนั้นกรณีการขนย้ายหีบพันธสัญญาจากคีริยาทเยอาริมมีการฝ่าฝืนพระบัญชาของพระเจ้าโดยตรงอย่างไม่มีข้อแก้ตัว {PP 705.2}

## {PP 705.3}

ดาวิดพร้อมกับประชาชนของท่านได้รวมตัวกันเพื่อดำเนินการในงานที่บริสุทธิ์ศักดิ์สิทธิ์ ทุกคนต่างมีความชื่นชมยินดีในภารกิจนั้น แต่พระเจ้าไม่อาจยอมรับงานถวายดังกล่าวได้ เพราะไม่ได้ทำตามที่พระองค์ทรงบัญชาไว้ เมื่อชาวฟีลิสเตียที่ไม่รู้จักธรรมบัญญัติของพระเจ้าได้วางหีบพันธสัญญาไว้บนเกวียนเพื่อส่งคืนชาวอิสราเอล พระเจ้าทรงยอมรับความตั้งใจของพวกเขา แต่สำหรับคนอิสราเอลมีพระดำรัสที่ชัดเจนเกี่ยวกับเรื่องนี้อยู่ในมือ และเมื่อเพิกเฉยต่อพระบัญชาดังกล่าวก็เท่ากับเป็นการไม่ถวายเกียรติแด่พระเจ้า ส่วนอุสซาห์ก็มีความผิดมากกว่าใครเพราะการกระทำที่บังอาจ เขาเคยละเมิดพระบัญญัติของพระเจ้าจนไม่รู้สึกถึงความศักดิ์สิทธิ์ของพระบัญญัตินั้น เขามีความบาปที่ไม่ได้สารภาพ และแม้ว่าพระเจ้าทรงห้ามไว้แล้ว เขาก็ยังอาจเอื้อมแตะต้องสัญลักษณ์ของการสถิตอยู่ของพระองค์ พระเจ้าไม่ทรงยอมรับคนที่เลือกเชื่อฟังพระองค์แค่เพียงบางส่วนหรือรักษาพระบัญญัติอย่างหละหลวม พระองค์มีพระประสงค์ให้ชาวอิสราเอลทั้งปวงเห็นความสำคัญของการรักษากฎเกณฑ์ของพระองค์อย่างเข้มงวดโดยผ่านการลงโทษอุสซาห์ ฉะนั้นการตายของชายคนหนึ่งอาจเป็นเหตุให้คนทั้งชาติกลับใจ และจะเป็นเครื่องป้องกันคนนับพันนับหมื่นให้พ้นการต้องถูกลงโทษได้ {PP 705.3}

## {PP 706.1}

ดาวิดรู้สึกว่าความคิดจิตใจของท่านมีส่วนที่ผิดต่อน้ำพระทัยของพระเจ้า พอเห็นอุสซาห์ถูกลงโทษทำให้ท่านกลัวหีบพันธสัญญา ชะรอยท่านมีความบาปที่จะนำไปสู่การถูกลงโทษไปด้วย แต่โอเบดเอโดมถึงแม้จะกลัวจนตัวสั่นก็ต้อนรับหีบพันธสัญญาด้วยความยินดี โดยถือว่ามันเป็นสัญลักษณ์อันศักดิ์สิทธิ์ของความโปรดปรานจากพระเจ้าที่มีต่อผู้ที่เชื่อฟังพระองค์ คนอิสราเอลทั้งปวงหันมาให้ความสนใจกับครอบครัวของชาวเมืองกัทคนนี้ “และพระเจ้าทรงอำนวยพระพรแก่โอเบดเอโดมและครัวเรือนของเขาทั้งสิ้น”<!--2 ซามูเอล 6:11 TH1971--> {PP 706.1}

## {PP 706.2}

การตำหนิของพระเจ้าได้บังเกิดผลในใจของดาวิด ท่านตระหนักอย่างที่ไม่เคยตระหนักได้มาก่อนว่าธรรมบัญญัติของพระเจ้ามีความศักดิ์สิทธิ์เพียงไร และมนุษย์จำเป็นต้องปฏิบัติตามอย่างเคร่งครัด ส่วนความโปรดปรานที่โอเบดเอโดมได้รับ ทำให้ดาวิดมีความหวังขึ้นมาอีกครั้งว่า บางทีหีบพันธสัญญาอาจนำพระพรให้กับตนเองและพลเมืองของท่านก็เป็นได้ {PP 706.2}

## {PP 706.3}

### เคลื่อนย้ายหีบพันธสัญญาสู่นครหลวง

เมื่อเวลาผ่านไปครบ 3 เดือน ดาวิดตัดสินใจที่จะลองเคลื่อนย้ายหีบพันธสัญญาอีกครั้ง คราวนี้ท่านใส่ใจทุกรายละเอียดที่พระเจ้าทรงบัญชาไว้อย่างระมัดระวัง และเรียกผู้หลักผู้ใหญ่ในชาติให้มารวมตัวกันอีกครั้งหนึ่ง คนจำนวนมากมาชุมนุมกันอยู่รอบบ้านของชาวเมืองกัทคนนั้น พวกที่พระเจ้าทรงกำหนดไว้ได้หามหีบพันธสัญญาด้วยท่าทีที่เคารพยำเกรง ฝูงชนเดินตามหลังด้วยใจระทึกขณะที่ขบวนใหญ่ออกเดินทางไป พอเคลื่อนไปข้างหน้าได้ 6 ก้าว ก็มีเสียงแตรดังขึ้นเป็นสัญญาณให้หยุด ดาวิดสั่งให้มีการถวาย “โคตัวหนึ่งกับลูกโคตัวหนึ่ง”<!--2 ซามูเอล 6:13 TH1971--> บัดนี้ความชื่นชมยินดีได้เข้ามาแทนที่ความสั่นสะท้าน พระราชาทรงถอดเครื่องฉลองพระองค์ และคาดเอโฟดผ้าป่านธรรมดาเหมือนกับที่ปุโรหิตใส่[^1] การที่ทำเช่นนี้ไม่ได้หมายความว่าดาวิดหลงคิดเอาว่าตนมีสิทธิ์ทำหน้าที่ของปุโรหิต เพราะในบางครั้งคนที่ไม่ใช่ปุโรหิตก็ใส่ผ้าเอโฟดเหมือนกัน ในพิธีศักดิ์สิทธิ์นี้ท่านต้องการยืนอยู่ต่อพระพักตร์พระเจ้าในฐานะที่เท่าเทียมกับพลเมืองของท่าน ในวันนั้นพระเยโฮวาห์เท่านั้นที่จะต้องได้รับการยกย่องบูชาและรับการถวายเกียรติแต่เพียงผู้เดียว {PP 706.3}

[^1]: มีลักษณะเหมือนผ้ากันเปื้อนที่มีสายผูกไว้ที่เอว

## {PP 707.1}

แล้วขบวนแห่อันยาวเหยียดก็เคลื่อนต่อไปพร้อมด้วยเสียงพิณ เสียงแตร และเสียงฉาบฉิ่งที่ดังก้องฟ้า พร้อมกับเสียงขับขานของคนมากมาย “และดาวิดก็ทรงรำถวายแด่พระเจ้า”<!--2 ซามูเอล 6:14 TH1971--> ด้วยความปลาบปลื้มยินดีตามจังหวะเพลง {PP 707.1}

## {PP 707.2}

การรำถวายพระเจ้าด้วยความยินดีและการเคารพบูชาของดาวิดถูกนำมาเป็นข้ออ้างให้กับคนที่ชอบการเต้นรำเพื่อความบันเทิงใจในปัจจุบัน แต่ข้ออ้างดังกล่าวฟังไม่ขึ้น ในสมัยนี้การเต้นระบำเป็นเรื่องของความรื่นเริงยามวิกาล ผู้คนยอมเสียสุขภาพและสละศีลธรรมอันดีงามเพื่อแลกกับความสนุกเพลิดเพลิน คนที่นิยมไนท์คลับจะไม่คำนึงถึงความเคารพยำเกรงพระเจ้า การอธิษฐานหรือการร้องเพลงสรรเสริญไม่เข้ากับบรรยากาศที่นั่น ต่อไปนี้เป็นเกณฑ์วัดที่ควรเป็นคำตอบสุดท้ายในเรื่องนี้ คริสเตียนไม่ควรเข้าหาความบันเทิงที่โน้มน้าวให้มีความรักต่อสิ่งศักดิ์สิทธิ์น้อยลงหรือที่บั่นทอนความสุขในการรับใช้พระเจ้า ส่วนดนตรีและการรำถวายสรรเสริญพระเจ้าด้วยใจยินดีในขณะที่เคลื่อนย้ายหีบพันธสัญญาไม่มีร่องรอยของการเต้นระบำอย่างสำมะเลเทเมาแบบในปัจจุบัน การรำของดาวิดได้นำความคิดของท่านให้ระลึกถึงพระเจ้า และเทิดทูลพระนามอันบริสุทธิ์ของพระองค์ ในขณะที่การเต้นรำในสมัยปัจจุบันเป็นเครื่องมือของซาตานที่ทำให้คนหลงลืมพระเจ้า และหลู่พระเกียรติพระองค์ {PP 707.2}

## {PP 707.3}

ขบวนแห่ฉลองชัยเคลื่อนตามสัญลักษณ์ของพระเจ้าผู้ทรงเป็นพระราชาที่มองไม่เห็นไปจนถึงนครหลวง แล้วมีเสียงขับขานที่ร้องเรียกพวกยามที่กำแพงเมืองให้เปิดประตูสู่นครบริสุทธิ์ว่า {PP 707.3}

## {PP 707.4}

> “ประตูเมืองเอ๋ย จงยกหัวของเจ้าขึ้น
> บานประตูนิรันดร์เอ๋ย จงยกขึ้นเถิด
> เพื่อกษัตริย์ผู้ทรงพระสิริจะได้เสด็จเข้ามา” {PP 707.4}

## {PP 707.5}

มีคณะนักร้องขานตอบพร้อมเสียงดนตรีบรรเลงว่า {PP 707.5}

## {PP 707.6}

> “กษัตริย์ผู้ทรงพระสิริคือผู้ใด” {PP 707.6}

## {PP 707.7}

มีคณะนักร้องอีกกลุ่มหนึ่งร้องตอบว่า {PP 707.7}

## {PP 707.8}

> “คือพระเจ้าผู้เข้มแข็งและทรงอานุภาพ
> พระเจ้าผู้ทรงอานุภาพในสงคราม” {PP 707.8}

## {PP 708.1}

แล้วเสียงหลายร้อยคนร่วมกับคณะนักร้องขับขานขึ้นว่า {PP 708.1}

## {PP 708.2}

> “ประตูเมืองเอ๋ย จงยกหัวของเจ้าขึ้นเถิด
> บานประตูนิรันดร์เอ๋ย จงยกขึ้นเถิด
> เพื่อกษัตริย์ผู้ทรงพระสิริจะเสด็จเข้ามา” {PP 708.2}

## {PP 708.3}

แล้วคำถามที่น่ายินดีก็ดังขึ้นอีกครั้ง “กษัตริย์ผู้ทรงพระสิริคือผู้ใด” และเสียงกระหึ่มของมหาชน “ดุจเสียงน้ำมากหลาย” (วิวรณ์ 19:6 TH1971) ตอบอย่างชื่นบานว่า {PP 708.3}

## {PP 708.4}

> “คือพระเจ้าจอมโยธา
> พระองค์ทรงเป็นกษัตริย์ผู้ทรงพระสิริ” (สดุดี 24:7–10 TH1971) {PP 708.4}

## {PP 708.5}

แล้วประตูเมืองก็ถูกเปิดออก ขบวนแห่เดินเข้าไป และหีบถูกนำไปวางไว้ในเต็นท์ที่ตระเตรียมไว้อย่างเคารพยำเกรง มีการสร้างแท่นบูชาไว้ข้างหน้าเต็นท์ศักดิ์สิทธิ์นั้น ควันจากศานติบูชา เครื่องเผาบูชา และเครื่องหอมลอยขึ้นไปสู่สวรรค์พร้อมกับเสียงสรรเสริญและคำวิงวอนของคนอิสราเอล พระราชาเป็นผู้กล่าวอวยพรประชาชนด้วยพระองค์เองเป็นการปิดพิธี แล้วดาวิดสั่งให้นำอาหารและน้ำองุ่นมาแจกจ่ายอย่างทั่วถึงด้วยใจกว้างขวางให้ประชาชนชุ่มชื่นใจ {PP 708.5}

## {PP 708.6}

คนอิสราเอลทุกเผ่าได้ส่งตัวแทนไปร่วมในพิธี นับตั้งแต่ดาวิดขึ้นครองบัลลังก์จนถึงบัดนี้ การเคลื่อนย้ายหีบพันธสัญญาเป็นเหตุการณ์ที่ศักดิ์สิทธิ์ที่สุด พระวิญญาณบริสุทธิ์ทรงดลใจท่าน และในขณะที่แสงอาทิตย์ยามโพล้เพล้ส่องมาต้องพลับพลาทำให้ดูศักดิ์สิทธิ์ยิ่งขึ้น จิตใจของดาวิดรู้สึกขอบคุณพระเจ้าที่สัญลักษณ์ของการสถิตอยู่ของพระองค์อยู่ใกล้กับบัลลังก์ของอิสราเอลแล้ว {PP 708.6}

## {PP 708.7}

### มีคาล

ขณะที่ดาวิดคิดคำนึงอยู่นั้นท่านหันไปทางราชวังเพื่อ “อวยพรแก่ราชวงศ์ของพระองค์” แต่มีคนหนึ่งที่เฝ้าสังเกตขบวนแห่ด้วยจิตใจที่ต่างไปจากดาวิด “ขณะเมื่อหีบของพระเจ้าเข้าถึงเมืองดาวิด มีคาลราชธิดาของซาอูลก็มองออกที่ช่องหน้าต่าง เห็นพระราชาดาวิดกระโดดโลดเต้นรำถวายแด่พระเจ้า และนางก็มีใจหมิ่นประมาท”<!--2 ซามูเอล 6:20, 16 TH1971--> นางอารมณ์ฉุนเฉียว อดรนทนรอดาวิดกลับพระราชวังไม่ไหว จึงออกไปต้อนรับท่าน และตอบคำทักทายที่อ่อนโยนของท่านด้วยถ้อยคำที่เผ็ดร้อนและขมขื่น นางพูดเสียดสีดาวิดอย่างเจ็บแสบว่า {PP 708.7}

## {PP 708.8}

“วันนี้กษัตริย์แห่งอิสราเอลสง่าภาคภูมิจริงนะ ทรงเปลื้องอาภรณ์ต่อหน้าทาสหญิงเหมือนคนถ่อยไร้ยางอาย” (2 ซามูเอล 6:20 TNCV) {PP 708.8}

## {PP 711.1}

ดาวิดรู้สึกว่ามีคาลได้ลบหลู่เหยียดหยามพิธีถวายจึงตอบนางอย่างดุดันว่า “เป็นงานที่ถวายแด่พระเจ้าผู้ทรงเลือกเราไว้แทนเสด็จพ่อของเจ้า และแทนราชวงศ์ทั้งสิ้นของพระองค์ท่าน ทรงแต่งตั้งให้เราเป็นเจ้าเหนืออิสราเอลประชากรของพระเจ้า และเราจึงจะร่าเริงต่อพระพักตร์พระเจ้า เราจะถ่อมตัวของเราลงยิ่งกว่านี้อีกให้ปรากฏแก่ตาของเราเองว่าเป็นคนต่ำ แต่โดยพวกสาวใช้ที่เจ้าพูดถึงนั้น เราจะเป็นผู้ที่เขาถือว่ามีเกียรติ” เนื่องจากความหยิ่งจองหองของนาง พระเจ้าทรงเพิ่มเติมจากที่ดาวิดประณามนั้น โดยที่ “มีคาล…ไม่มีบุตรจนถึงวันสิ้นชีพ”<!--2 ซามูเอล 6:21–22, 23 TH1971--> {PP 711.1}

## {PP 711.2}

### ความตั้งใจของดาวิด

พิธีต่างๆ ที่เกี่ยวข้องกับการเคลื่อนย้ายหีบพันธสัญญาติดตาตรึงใจประชาชนเป็นเวลานาน ทำให้คนสนใจในระบบการถวายบูชาในพลับพลามากขึ้น และจุดประกายความกระตือรือร้นในการดำรงชีวิตเพื่อพระเยโฮวาห์ ดาวิดพยายามอย่างสุดความสามารถที่จะสนับสนุนให้ประชาชนมีความสนใจและร้อนรนมากยิ่งขึ้น มีการกำหนดการร้องเพลงประจำการนมัสการ และดาวิดได้แต่งบทเพลงสดุดีไม่เพียงแต่เพื่อให้พวกปุโรหิตร้องในพิธีต่างๆ ของพลับพลา แต่เพื่อให้ประชาชนได้ขับร้องในขณะที่เดินทางมายังแท่นบูชาหลวงตามเทศกาลต่างๆ ประจำปีอีกด้วย บทเพลงเหล่านี้มีอิทธิพลอย่างมาก ทั้งได้ช่วยให้คนอิสราเอลหลุดพ้นจากการไหว้รูปเคารพ หลายชนชาติโดยรอบได้เห็นความเจริญของคนอิสราเอลแล้วทำให้คิดถึงพระเจ้าของพวกเขาผู้ทรงกระทำการอันยิ่งใหญ่เพื่อคนของพระองค์ {PP 711.2}

## {PP 711.3}

เต็นท์นัดพบที่โมเสสสร้างขึ้นพร้อมกับอุปกรณ์ทั้งหลายที่เกี่ยวข้องกับระบบการถวายบูชาล้วน(แต่)ยังอยู่ที่เมืองกิเบอาห์ ยกเว้นหีบพันธสัญญา ดาวิดมีเป้าประสงค์ให้เยรูซาเล็มเป็นศูนย์กลางแห่งการนมัสการของชาติ หลังจากที่ได้สร้างพระราชวังให้กับตนเองแล้ว ท่านเห็นว่าเป็นการไม่เหมาะสมที่จะให้หีบของพระเจ้าถูกประดิษฐานไว้ในเต็นท์ ท่านจึงตั้งใจที่จะสร้างพระวิหารที่ยิ่งใหญ่อลังการเพื่อแสดงถึงความซาบซึ้งใจของคนในชาติที่พระเยโฮวาห์ทรงมอบเกียรติให้โดยประทับอยู่ท่ามกลางพวกเขาในฐานะพระมหากษัตริย์แห่งอิสราเอล ท่านเล่าเป้าประสงค์นี้ให้แก่ผู้เผยพระวจนะนาธัน ผู้ตอบอย่างให้ความหวังว่า “ขอเชิญทรงกระทำทั้งสิ้นตามพระประสงค์ของฝ่าพระบาท เพราะพระเจ้าทรงสถิตกับฝ่าพระบาท”<!--2 ซามูเอล 7:3 TH1971--> {PP 711.3}

## {PP 711.4}

แต่ในคืนนั้นเองพระวจนะของพระเจ้ามายังนาธันให้ไปทูลพระราชา เพราะดาวิดจะไม่ได้รับอนุญาตให้สร้างพระวิหารแด่พระเจ้า อย่างไรก็ตามพระองค์ทรงยืนยันว่าจะทรงโปรดปรานท่าน ลูกหลานของท่าน และอาณาจักรอิสราเอล โดยตรัสว่า “พระเยโฮวาห์จอมโยธาตรัสดังนี้ว่า เราเอาเจ้ามาจากทุ่งหญ้า จากการตามฝูงแพะแกะ เพื่อให้เจ้าเป็นเจ้าเหนืออิสราเอลประชาชนของเรา เราได้อยู่กับเจ้าไม่ว่าเจ้าไปที่ไหน และได้ขจัดบรรดาศัตรูของเจ้าให้พ้นหน้าเจ้า และเรากระทำให้เจ้ามีชื่อเสียงใหญ่โตอย่างกับซื่อเสียงของผู้ใหญ่ในโลก และเราจะกำหนดที่หนึ่งให้อิสราเอลประชาชนของเรา และเราจะปลูกฝังเจ้าไว้ เพื่อเขาทั้งหลายจะได้อยู่ในที่ของเขาเอง และไม่ต้องถูกกวนใจอีก และคนชั่วจะไม่ข่มเหงเจ้าอีกดังแต่ก่อนมา” (2 ซามูเอล 7:8–10 TKJV) {PP 711.4}

## {PP 712.1}

เนื่องจากดาวิดปรารถนาที่จะสร้างพระนิเวศให้พระเจ้า นาธันจึงกล่าวพระสัญญานี้ว่า “พระเจ้าตรัสแก่เจ้าว่า พระเจ้าจะทรงให้เจ้ามีราชวงศ์…เราจะให้บุตรชายคนหนึ่งของเจ้าเกิดขึ้นสืบต่อจากเจ้าผู้เกิดมาจากตัวเจ้าเอง และเราจะสถาปนาอาณาจักรของเขา เขาจะเป็นผู้สร้างนิเวศเพื่อนามของเรา และเราจะสถาปนาบัลลังก์แห่งราชอาณาจักรของเขาให้อยู่เป็นนิตย์”<!--2 ซามูเอล 7:11–13 TH1971--> {PP 712.1}

## {PP 712.2}

นาธันได้เผยพระวจนะจากพระเจ้าถึงสาเหตุที่ดาวิดไม่ได้รับอนุญาตให้สร้างพระวิหารว่า “เจ้าได้ทำให้โลหิตตกมาก และได้ทำสงครามใหญ่โต เจ้าอย่าสร้างพระนิเวศเพื่อนามของเราเลย…ดูเถิด บุตรชายคนหนึ่งจะบังเกิดมาแก่เจ้า เขาจะเป็นคนแห่งความสงบ เราจะให้ความสงบแก่เขาให้พ้นจากศัตรูทั้งสิ้นของเขารอบข้าง…เขาจะมีซื่อว่าซาโลมอน [แปลว่าสงบสันติ] และเราจะให้ศานติภาพและความสงบแก่อิสราเอลในสมัยของเขา เขาจะสร้างพระนิเวศเพื่อนามของเรา” (1 พงศาวดาร 22:8–10 TH1971) {PP 712.2}

## {PP 712.3}

### ยอมรับการปฏิเสธ

ถึงแม้ว่าความใฝ่ฝันของดาวิดจะถูกปฏิเสธ แต่ท่านก็ยังรับคำตอบนั้นด้วยความขอบพระคุณ โดยกล่าวว่า “ข้าแต่พระเจ้า ข้าพระองค์เป็นผู้ใดเล่าและพงศ์พันธุ์ของข้าพระองค์เป็นผู้ใด พระองค์จึงทรงนำข้าพระองค์มาไกลถึงแค่นี้ ข้าแต่พระเจ้า แต่นี่ก็เป็นสิ่งที่เล็กน้อยในสายพระเนตรของพระองค์ และพระองค์ทรงลั่นพระวาจาถึงราชวงศ์ของข้าพระองค์ในอนาคตอันไกลนั้น”<!--2 ซามูเอล 7:18–19 TH1971--> แล้วดาวิดฟื้นฟูพันธสัญญาระหว่างท่านกับพระเจ้า {PP 712.3}

## {PP 712.4}

ดาวิดรู้ว่าจะได้รับกิตติศัพท์และศักดิ์ศรีให้กับอาณาจักรของท่านถ้าท่านปฏิบัติตามเป้าประสงค์ในใจ แต่ท่านพร้อมที่จะสยบความปรารถนาของตนเพื่อทำตามน้ำพระทัยของพระเจ้า การยอมจำนนด้วยจิตใจที่ขอบพระคุณเช่นนี้น้อยนักที่จะปรากฏให้เห็น แม้ในท่ามกลางคริสเตียน บ่อยครั้งที่เราเห็นคนวัยทองยึดความหวังเอาไว้ว่าจะทำการใหญ่ตามที่ตนใฝ่ฝัน แต่ขาดคุณสมบัติที่จะทำได้ เป็นไปได้ที่พระเจ้าจะทรงใช้สถานการณ์ต่างๆ เพื่อตรัสกับเขาเหมือนที่พระองค์ทรงใช้ผู้เผยพระวจนะตรัสกับดาวิด เพื่อให้รู้ว่างานที่ตนปรารถนาอย่างยิ่งยวดที่จะทำนั้นไม่ได้ถูกมอบหมายให้ทำ หน้าที่ของเขาคือการปูทางไว้ให้คนอื่นเข้ามาทำหน้าที่แทน แต่หลายคนถอยออกห่างแทนที่จะน้อมรับพระบัญชาด้วยความยินดี ดังว่าพระเจ้าทรงปฏิเสธและทรงมองข้ามพวกเขาเสียแล้ว คนเหล่านั้นจึงตัดสินใจไม่ยอมทำอะไรเลยถ้าไม่สามารถทำในสิ่งที่ปรารถนาได้ มีหลายคนยึดกุมหน้าที่เอาไว้อย่างเหนียวแน่นทั้งที่ตนไร้ความสามารถที่จะทำหน้าที่นั้น และทำงานโดยเปล่าประโยชน์เพราะขาดคุณสมบัติที่จะทำให้สำเร็จ ในขณะเดียวกันก็เพิกเฉยต่องานที่ตนสามารถทำได้ และเพราะขาดการร่วมมือนั้น จึงเป็นอุปสรรคต่องานในวงกว้าง {PP 712.4}

## {PP 713.1}

### เมฟีโบเชท

ในพันธสัญญาระหว่างดาวิดกับโยนาธาน ดาวิดเคยให้คำมั่นสัญญาว่า เมื่อท่านได้พักสงบจากการต่อสู้ศัตรูทั้งหลาย ท่านจะแสดงความเมตตาต่อวงศ์วานของซาอูล เมื่อดาวิดรุ่งเรืองเฟื่องฟูอยู่นั้น ท่านระลึกถึงพันธสัญญาดังกล่าว จึงถามว่า “พงศ์พันธุ์ของซาอูลนั้นมีเหลืออยู่บ้างหรือ เพื่อเราจะสำแดงสัจกรุณาแก่ผู้นั้นโดยเห็นแก่โยนาธาน”<!--2 ซามูเอล 9:1 TH1971--> มีคนรายงานว่าบุตรชายคนหนึ่งของโยนาธานชื่อเมฟีโบเชทเป็นคนพิการตั้งแต่เด็ก เนื่องจากครั้งที่ชาวฟีลิสเตียชนะซาอูลที่ยิสเรเอล พี่เลี้ยงพยายามพาเขาหนี แต่พลาดท่าทำให้เมฟีโบเชทร่วงหลุดมือ เขาจึงกลายเป็นคนพิการตลอดชีวิต ดาวิดเรียกหนุ่มคนนั้นเข้ามาในราชสำนัก และต้อนรับเขาด้วยความกรุณายิ่ง มีการคืนกรรมสิทธิ์ทรัพย์สินของซาอูลให้แก่เขาเพื่อจุนเจือครอบครัว ในขณะเดียวกันบุตรชายของโยนาธานผู้นี้จะได้เป็นแขกพิเศษของดาวิด และนั่งร่วมที่โต๊ะเสวยเป็นประจำทุกวัน ที่ผ่านมาเมฟีโบเชทเคยได้ยินรายงานจากฝ่ายศัตรูของดาวิด จึงมีอคติหาว่าท่านได้อำนาจมาจากการช่วงชิง แต่ความใจกว้างของพระราชา การต้อนรับอย่างอบอุ่น และความมีเมตตาอย่างต่อเนื่องสามารถชนะใจชายหนุ่มคนนี้ได้ เขาติดดาวิดอย่างมาก และร่วมสนับสนุนกษัตริย์ผู้ที่พระเจ้าทรงเลือกสรรเหมือนโยนาธานผู้เป็นบิดาของเขา {PP 713.1}

## {PP 713.2}

### ความหวังดีที่ถูกประสงค์ร้าย

หลังจากที่ดาวิดปกครองเหนือบัลลังก์อย่างมั่นคง ชนชาติอิสราเอลมีสันติภาพอยู่เป็นเวลานาน ประชาชาติโดยรอบเห็นศักยภาพและความเป็นปึกแผ่นของอาณาจักรนี้จึงไตร่ตรองอย่างดีว่าจะไม่โจมตีประเทศอิสราเอลโดยตรง ส่วนดาวิดก็สาละวนอยู่กับการจัดตั้งระบบระเบียบต่างๆ และการเสริมสร้างอาณาจักร จึงไม่ได้ทำสงครามบุกรุกใครแต่อย่างใด แต่ในที่สุดท่านก็ทำสงครามกับคนฟีลิสเตียศัตรูเก่าแก่ของคนอิสราเอล กับคนโมอับ ท่านสามารถชนะทั้งสองชนชาติและบังคับให้เป็นเมืองขึ้นได้ {PP 713.2}

## {PP 713.3}

ต่อมาชนชาติทั้งหลายโดยรอบจึงพากันรวมตัวเพื่อต่อสู้อาณาจักรของดาวิดด้วยกองกำลังมหึมา และจากการรวมตัวกันในครั้งนี้ได้กลายเป็นศึกสงครามที่ใหญ่ที่สุด และเป็นชัยชนะที่สำคัญที่สุดในรัชสมัยของดาวิด เป็นเหตุให้ท่านสามารถขยายอำนาจได้มากที่สุดด้วย ชนชาติเหล่านั้นรวมตัวกันเป็นพันธมิตรเพื่อต่อสู้กับอิสราเอลเพราะอิจฉาดาวิดที่ท่านมีอำนาจเพิ่มขึ้นเรื่อยๆ พวกเขาโจมตีโดยที่ดาวิดมิได้ไปยุแหย่พวกเขาแต่อย่างใด สถานการณ์ที่นำไปสู่ร่วมมือกันของศัตรูเป็นดังนี้ {PP 713.3}

## {PP 714.1}

มีข่าวแจ้งมายังกรุงเยรูซาเล็มถึงการเสียชีวิตของนาฮาชกษัตริย์ของคนอัมโมนซึ่งเป็นประมุขคนหนึ่งที่เคยแสดงความเมตตาต่อดาวิดในขณะที่หลบหนีความเกรี้ยวกราดของซาอูล ในโอกาสนี้ดาวิดจึงปรารถนาจะตอบแทนบุญคุณที่ได้รับเมื่อคราวที่ท่านตกทุกข์ได้ยาก ท่านส่งคณะทูตไปยังฮานูนโอรสผู้สืบทอดบัลลังก์ของชนชาติอัมโมน “ดาวิดจึงตรัสว่า ‘เราจะซื่อตรงต่อฮานูนราชโอรสของนาฮาช ดังที่บิดาของเขาซื่อตรงต่อเรา” (2 ซามูเอล 10:2 TH1971) {PP 714.1}

## {PP 714.2}

แต่น้ำใจของดาวิดถูกเข้าใจผิด ชาวอัมโมนเกลียดชังพระเจ้าเที่ยงแท้ และเป็นศัตรูที่ร้ายกาจของคนอิสราเอล การที่นาฮาชแสร้งทำดีต่อดาวิดในคราวนั้นเกิดจากการมุ่งร้ายต่อซาอูลกษัตริย์แห่งอิสราเอล พวกที่ปรึกษาของฮานูนตีความสาส์นของดาวิดในแง่ลบ โดย “ทูลฮานูนเจ้านายของตนว่า ‘ฝ่าพระบาทดำริว่า ดาวิดส่งผู้เล้าโลมมาหาฝ่าพระบาท เพราะนับถือพระราชบิดาของฝ่าพระบาทเช่นนั้นหรือ ดาวิดมิได้ส่งข้าราชการมาเพื่อตรวจเมืองและสอดแนมดู และเพื่อจะคว่ำเมืองนี้เสียดอกหรือ’”<!--2 ซามูเอล 10:3 TH1971--> 50 ปีก่อนหน้าครั้นชาวอัมโมนล้อมเมืองยาเบชกิเลอาด และชาวเมืองขอทำศานติไมตรีต่อกัน กษัตริย์นาฮาชได้ฟังพวกที่ให้คำปรึกษาอย่างนี้แหละจึงตั้งเงื่อนไขที่โหดร้ายต่อชาวเมือง โดยในคราวนั้นนาฮาชอ้างอภิสิทธิ์ที่จะควักตาขวาของทุกคนออก ชาวอัมโมนยังจำได้ขึ้นใจว่ากษัตริย์ของอิสราเอลคว่ำแผนร้ายของพวกเขา และช่วยกอบกู้ชาวเมืองที่กำลังจะถูกทำร้าย ความจงเกลียดจงชังที่พวกเขามีต่อคนอิสราเอลยังรุมเร้าพวกเขาอยู่ คนเหล่านี้เข้าไม่ถึงเจตนาของดาวิดที่แสดงความมีน้ำใจในสาส์นที่ส่งมา เมื่อซาตานควบคุมจิตใจของผู้ใดมันจะคอยยุแหย่ให้คนนั้นเกิดความอิจฉาและระแวงแคลงใจจนแม้แต่เจตนาที่ดีที่สุดก็ถูกมองในแง่ร้ายได้ เมื่อฮานูนฟังความคิดเห็นของเหล่าที่ปรึกษาว่าคณะผู้สื่อสารของดาวิดต้องเป็นผู้สอดแนมเป็นแน่แท้ จึงปฏิบัติต่อคนเหล่านั้นอย่างเหยียดหยามให้อับอายขายหน้า {PP 714.2}

## {PP 714.3}

พระเจ้าทรงยอมให้ชาวอัมโมนกระทำการมุ่งร้ายได้ตามอำเภอใจโดยมิทรงยับยั้งแต่อย่างใด เพื่อให้ดาวิดได้รับรู้ถึงธาตุแท้ของพวกเขา พระเจ้าไม่มีพระประสงค์ให้อิสราเอลผูกพันธไมตรีกับชนชาติทรยศนี้ที่ไม่ยำเกรงพระองค์ {PP 714.3}

## {PP 714.4}

ในสมัยโบราณไม่ต่างกับสมัยปัจจุบันตรงที่ตำแหน่งทูตเป็นตำแหน่งที่ทุกฝ่ายให้ความเคารพนับถือ เป็นกฎสากลที่ราชทูตจะต้องไม่ถูกทำร้ายหรือถูกดูหมิ่นเหยียดหยาม ทูตแต่ละคนเป็นตัวแทนของพระราชาของตน ถ้าถูกสบประมาทประการใดก็จะต้องตอบโต้ทันที ชาวอัมโมนรู้ว่าคนอิสราเอลจะโต้ตอบการถูกหมิ่นประมาทอย่างแน่นอน จึงเตรียมตัวเพื่อทำศึกสงคราม “เมื่อคนอัมโมนเห็นว่า เขาทั้งหลายเป็นที่เกลียดชังแก่ดาวิด ฮานูนและคนอัมโมนจึงส่งเงิน 1,000 ตะลันต์ไปจ้างรถรบ และพลม้าจากเมโสโปเตเมีย จากอารัมมาอาคาห์ และจากโศบาห์ เขาได้จ้างรถรบ 32,000 คัน…และคนอัมโมนก็รวบรวมกันมาจากหัวเมืองของเขาทั้งหลาย และมาทำสงคราม” (1 พงศาวดาร 19:6, 7 TH1971) {PP 714.4}

## {PP 715.1}

กองกำลังของศัตรูหลายฝ่ายที่มารวมตัวกันนั้นน่ากลัวยิ่งนัก ชนชาติต่างๆ ที่อาศัยอยู่ระหว่างแม่น้ำยูเฟรติสกับทะเลเมดิเตอร์เรเนียนได้ผูกมิตรกับชาวอัมโมน ทิศเหนือและทิศตะวันออกของแผ่นดินคานาอันแวดล้อมไปด้วยกองกำลังที่ร่วมมือกันเพื่อจะบดขยี้อาณาจักรอิสราเอล {PP 715.1}

## {PP 715.2}

### ชัยชนะที่ขาดลอย

ชาวฮีบรูไม่รอให้ประเทศของตนถูกบุกรุกเสียก่อน แต่ให้โยอาบนำกองทัพข้ามแม่น้ำจอร์แดนมุ่งหน้าไปยังเมืองหลวงของชาวอัมโมน ในขณะที่โยอาบนำกองทัพชาวฮีบรูไปยังสนามรบนั้น เขาปลุกระดมทหารให้ฮึดสู้โดยกล่าวว่า “จงมีความกล้าหาญเถิด และให้เราเป็นลูกผู้ชายเพื่อชนชาติของเรา และเพื่อหัวเมืองของพระเจ้าของเรา และขอพระเจ้าทรงกระทำในสิ่งที่พระองค์ทรงเห็นชอบเถิด” (1 พงศาวดาร 19:13 TH1971) ฝ่ายศัตรูที่รวมตัวกันต่อสู้นั้นพ่ายแพ้ในรอบแรก แต่พวกเขาก็ไม่ยอมจำนน ฉะนั้นในปีถัดมาจึงมีการรบพุ่งกันต่อ กษัตริย์แห่งซีเรียรวบรวมกองทัพมหึมาเพื่อคุกคามอิสราเอล ดาวิดตระหนักดีว่าผลของการสู้รบในครั้งนี้สำคัญขนาดไหน จึงลงสนามรบด้วยตัวเอง พระเจ้าทรงอวยพรให้ท่านสามารถตีฝ่ายศัตรูจนชาวซีเรียจากเลบานอนถึงแม่น้ำยูเฟรติสไม่เพียงแต่ยอมแพ้ในสงคราม แต่ยังกลายเป็นเมืองขึ้นของอิสราเอลอีกด้วย ดาวิดสู้รบกับชาวอัมโมนต่อจนสามารถยึดเมืองป้อมของพวกเขาและอาณาเขตทั้งหมดนั้นถูกนำมาอยู่ภายใต้การปกครองของอิสราเอล {PP 715.2}

## {PP 715.3}

คนอิสราเอลเสี่ยงที่จะถูกทำลายจนสิ้นซากจากการคุกคามของฝ่ายศัตรู แต่พระเจ้าทรงใช้เหตุการณ์นี้เพื่อสร้างความเจริญรุ่งเรืองให้กับพวกเขาจนไม่มีชาติใดเทียบเคียงได้ ดาวิดขับร้องเพลงสรรเสริญเพื่อระลึกถึงการทรงช่วยกู้ของพระเจ้าในครั้งนี้ว่า {PP 715.3}

## {PP 715.4}

> “พระเจ้าทรงพระชนม์อยู่ และพระศิลาของข้าพระองค์
> > > เป็นที่ควรสรรเสริญ
>
> > พระเจ้าแห่งความรอดของข้าพระองค์เป็นที่ยกย่อง
>
> คือพระเจ้าผู้ประทานการแก้แค้นแก่ข้าพระองค์
> > และทรงปราบปรามบรรดาชนชาติทั้งหลาย
> > > ให้อยู่ภายใต้อำนาจของข้าพระองค์
>
> ผู้ทรงช่วยข้าพระองค์ให้พ้นจากศัตรู
> > พระเจ้าข้า พระองค์ทรงยกข้าพระองค์
> > > ขึ้นเหนือปฏิปักษ์ของข้าพระองค์
> >
> > พระองค์ทรงช่วยกู้ข้าพระองค์จากคนทารุณโหดร้าย
>
> ข้าแต่พระเจ้า เพราะเหตุนี้ข้าพระองค์จึง
> > > ขอเทิดทูนพระองค์ไว้ท่ามกลางประชาชาติทั้งหลาย
> >
> > และร้องเพลงสรรเสริญพระนามของพระองค์
>
> พระองค์ประทานชัยชนะอันยิ่งใหญ่แก่กษัตริย์ของพระองค์
> > และทรงสำแดงความรักมั่นคงแก่ผู้ที่พระองค์ทรงเจิมไว้นั้น
> > คือดาวิดและพงศ์พันธุ์ของท่านเป็นนิตย์”
> > > > (สดุดี 18:46–50 TH1971) {PP 715.4}

## {PP 716.1}

ตลอดใจความของเนื้อร้องเพลงสดุดีบทต่างๆ ของดาวิดได้ตอกย้ำประเด็นให้ประชาชนของท่านตระหนักว่า พระเยโฮวาห์ทรงเป็นกำลังและเป็นผู้ที่ทรงช่วยกู้พวกเขาดังนี้ {PP 716.1}

## {PP 716.2}

> “กษัตริย์ไม่ได้รอดชีวิตเพราะขนาดของกองทัพ
> นักรบไม่ได้รอดชีวิตเพราะพละกำลังมากมายของตน
> หวังให้ม้าศึกช่วยกอบกู้ก็เปล่าประโยชน์
> แม้มันแข็งแรงก็ไม่ได้ช่วยให้รอดปลอดภัย”
> > > > (สดุดี 33:16, 17 TNCV) {PP 716.2}

## {PP 716.3}

> “พระองค์ทรงเป็นกษัตริย์ของข้าพระองค์
> และเป็นพระเจ้าของข้าพระองค์
> ผู้ทรงกำหนดชัยชนะแก่ยาโคบ
> โดยพระองค์ ข้าพระองค์ทั้งหลายจึงขับไล่เหล่าศัตรูให้ล่าถอย
> โดยพระนามของพระองค์ ข้าพระองค์ทั้งหลายจึงบดขยี้ข้าศึก
> ข้าพระองค์ไม่ได้วางใจในคันธนูของตน
> ดาบไม่ได้นำชัยชนะมาให้ข้าพระองค์
> แต่พระองค์ต่างหากทรงให้เราชนะศัตรู
> พระองค์ทรงทำให้ปฏิปักษ์อับอายขายหน้า”
> > > > (สดุดี 44:4–7 TNCV) {PP 716.3}

## {PP 716.4}

> “บ้างก็โอ้อวดเรื่องรถรบ บ้างก็เรื่องม้า
> แต่เราอวดเรื่องพระนามพระเจ้าของเรา”
> > > > (สดุดี 20:7 TH1971) {PP 716.4}

## {PP 716.5}

คราวนี้อาณาจักรอิสราเอลได้ครอบครองเนื้อที่ทั้งหมดตามที่พระเจ้าทรงสัญญาไว้แก่อับราฮัมและต่อมาตรัสซ้ำกับโมเสสว่า “เรามอบดินแดนนี้ให้เชื้อสายของเจ้าแล้ว ตั้งแต่แม่น้ำอียิปต์ไปถึงแม่น้ำใหญ่ คือแม่น้ำยูเฟรติส” (ปฐมกาล 15:18 TH1971) ชนชาติอิสราเอลได้กลายเป็นประเทศที่เข้มแข็งที่ชนชาติโดยรอบให้ความเคารพยำเกรง ดาวิดมีอำนาจยิ่งใหญ่ในอาณาจักรของท่าน ท่านสามารถปกครองให้ประชาชนมีความรักและเทิดทูนท่าน ซึ่งยากที่จะหาพระราชาในยุคสมัยใดเสมอเหมือน ท่านถวายเกียรติแด่พระเจ้า และบัดนี้พระเจ้าทรงให้เกียรติท่าน {PP 716.5}

## {PP 716.6}

แต่ในความเจริญรุ่งเรืองนั้นมีภัยร้ายซุกซ่อนอยู่ ช่วงที่ได้รับชัยชนะเหนือศัตรูอย่างราบคาบเป็นช่วงที่อันตรายที่สุดสำหรับดาวิด จนท่านถึงกับพ่ายแพ้อย่างน่าอัปยศอดสู {PP 716.6}
