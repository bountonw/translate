---
chapter:
  number: 59A
  title:
    th: ภาคผนวก 8
    en: Appendix Note 8
  url: https://legacy.egwwritings.org/?ref=en_PP.761.6&para=84.3616
  basedon:
---

## {PP 761.6}

เคยมีคนถามว่าถ้าการปกครองโดยระบอบเทวาธิปไตยเป็นสิ่งที่ดีสำหรับคนอิสราเอลในสมัยพระคัมภีร์เดิม แล้วทำไมไม่นำมาใช้ในปัจจุบันตามที่หลายคนเรียกร้อง คำตอบก็คือ {PP 761.6}

## {PP 761.7}

ระบอบเทวาธิปไตยคือระบอบการปกครองที่รับอำนาจจากพระเจ้าโดยตรง การปกครองของอิสราเอลในยุคนั้นก็เป็นระบอบเทวาธิปไตยที่แท้จริงซึ่งพระเจ้าเป็นผู้ปกครองโดยพระองค์เอง เมื่อครั้งโมเสสเห็นพุ่มไม้ที่ลุกเป็นไฟ พระเจ้าทรงมอบหมายให้ท่านนำคนของพระองค์ออกจากประเทศอียิปต์ พระองค์ทรงทำหมายสำคัญและการอิทธิฤทธิ์มากมายเพื่อปลดปล่อยคนอิสราเอลจากอียิปต์และทรงนำพวกเขาผ่านถิ่นทุรกันดารไปยังแผ่นดินแห่งพระสัญญาในที่สุด พอถึงที่นั่นพระองค์ทรงปกครองพวกเขาผ่านเหล่าผู้วินิจฉัย “จนถึงสมัยของซามูเอลผู้เผยพระวจนะ” (กิจการ 13:20) เมื่อครั้งซามูเอลยังเป็นเด็ก พระเจ้าตรัสกับท่านและสำแดงให้ท่านรู้น้ำพระทัยของพระองค์ ในสมัยของซามูเอลนั้นเองประชาชนเรียกร้องให้มีกษัตริย์ พระเจ้าทรงอนุญาตและทรงเลือกซาอูล แล้วซามูเอลก็แต่งตั้งให้ซาอูลเป็นกษัตริย์ แต่ซาอูลไม่ได้ทำตามน้ำพระทัยของพระเจ้า และเนื่องจากท่านปฏิเสธพระวจนะของพระองค์ พระเจ้าทรงปฏิเสธท่านในฐานะกษัตริย์ ต่อมาพระเจ้าทรงส่งซามูเอลไปเจิมดาวิดให้เป็นกษัตริย์ของอิสราเอลแทน และทรงสถาปนาบัลลังก์ของดาวิดให้สืบทอดไปเป็นนิตย์ เมื่อซาโลมอนสืบอาณาจักรต่อจากดาวิดราชบิดา มีคำบันทึกไว้ว่า “โซโลมอนจึงขึ้นครอง*ราชบัลลังก์ขององค์พระผู้เป็นเจ้า*แทนดาวิดราชบิดา” (1 พงศาวดาร 29:23 TNCV) อำนาจการปกครองของดาวิดเป็นของพระเจ้า ต่อมาซาโลมอนก็ปกครองโดยอำนาจของพระองค์เช่นกันในฐานะกษัตริย์แห่งอาณาจักรของพระเจ้าในโลกนี้ มีการสืบทอดราชอำนาจตามวงศ์วานของดาวิดจนถึงสมัยเศเดคียาห์ผู้ตกอยู่ภายใต้อำนาจของกษัตริย์แห่งบาบิโลน เศเดคียาห์ทำสนธิสัญญาโดยสาบานต่อพระเจ้าว่าจะจงรักภักดีและรับใช้กษัตริย์แห่งบาบิโลน แต่เศเดคียาห์ได้ทำผิดต่อสนธิสัญญาดังกล่าว พระเจ้าจึงตรัสกับท่านว่า {PP 761.7}

## {PP 762.1}

“เจ้านายแห่งอิสราเอลผู้ชั่วช้าเลวทรามเอ๋ย กำหนดเวลามาถึงเจ้าแล้ว วาระแห่งโทษทัณฑ์ของเจ้ามาถึงที่สุดแล้ว พระยาห์เวห์องค์เจ้าชีวิตตรัสดังนี้ว่า จงปลดผ้าโพกศีรษะ จงถอดมงกุฎออก มันจะไม่เหมือนเดิมแล้ว ผู้ต่ำต้อยจะได้รับเกียรติ และผู้ทรงเกียรติจะตกต่ำลง หายนะ หายนะ เราจะทำให้ถึงความหายนะ จะไม่ได้กลับสู่สภาพดีจนกว่าผู้มีสิทธิโดยชอบธรรมนั้นจะมา ซึ่งเราจะมอบกรรมสิทธิ์ให้แก่ผู้นั้น” (เอเสเคียล 21:25–27 TNCV) (ดู บทที่ 17:1–21) {PP 762.1}

## {PP 762.2}

คราวนั้นอาณาจักรยูดาห์ขึ้นอยู่กับจักรวรรดิบาบิโลน เมื่อบาบิโลนล่มสลายไป จักรวรรดิมิโด-เปอร์เซียสืบอำนาจต่อและอาณาจักรยูดาห์ต้องพบกับหายนะเป็นครั้งแรก เมื่อเมโด-เปอร์เซียล่มสลายจักรวรรดิกรีกก็สืบอำนาจต่อทำให้อาณาจักรยูดาห์ได้รับหายนะเป็นครั้งที่สอง เมื่อกรีกถูกโค่นลง จักรวรรดิโรมก็สืบอำนาจต่อ อาณาจักรยูดาห์จึงได้รับหายนะเป็นครั้งที่สาม แล้วคำพยากรณ์กล่าวถึงอาณาจักรยูดาห์ต่อไปว่า “จะไม่ได้กลับสู่สภาพดีจนกว่าผู้มีสิทธิโดยชอบธรรมนั้นจะมา ซึ่งเราจะมอบกรรมสิทธิ์ให้แก่ผู้นั้น” แล้วใครคือผู้มีสิทธิโดยชอบในกรรมสิทธิ์นั้น “จงตั้งชื่อบุตรนั้นว่าเยซู บุตรนั้นจะเป็นใหญ่ และจะได้ชื่อว่าเป็นบุตรของพระเจ้าสูงสุด องค์พระผู้เป็นเจ้าผู้เป็นพระเจ้าจะประทานบัลลังก์ของดาวิดบรรพบุรุษของท่านให้แก่ท่าน และท่านจะครอบครองพงศ์พันธุ์ของยาโคบสืบไปเป็นนิตย์ และแผ่นดินของท่านจะไม่มีวันสิ้นสุดเลย” (ลูกา 1:31–33) ขณะที่พระเยซูอยู่ในโลกในฐานนะ “ผู้เผยพระวจนะคนนั้น” (ยอห์น 1:21) ผู้รับความเจ็บปวดและคุ้นเคยกับความทุกข์ยาก ในคืนที่พระเยซูถูกทรยศ พระองค์ตรัสว่า “ราชอำนาจของเราไม่ได้เป็นของโลกนี้” (ยอห์น 18:36) ดังนั้นบัลลังก์ขององค์พระผู้เป็นเจ้าได้ถูกยกขึ้นไปจากโลกแล้ว และ “จะไม่ได้กลับสู่สภาพดีจนกว่าผู้มีสิทธิโดยชอบธรรมนั้นจะมา” ในตอนนั้นราชอำนาจจะถูกมอบให้พระคริสต์ อันเป็นเวลาแห่งการสิ้นโลก และการเริ่มต้นแห่ง “โลกใหม่” (ฮีบรู 1:5) {PP 762.2}

## {PP 762.3}

พระผู้ช่วยให้รอดตรัสกับอัครทูต 12 คนว่า “เรายกอาณาจักรหนึ่งให้แก่ท่าน เหมือนที่พระบิดาทรงยกอาณาจักรหนึ่งให้เรา เพื่อท่านจะร่วมกินและดื่มที่โต๊ะของเราในอาณาจักรของเรา และนั่งบนบัลลังก์ตัดสินชนอิสราเอล 12 เผ่า” (ลูกา 22:29, 30 TNCV) ส่วนมัทธิวได้บรรบายถึงเวลาที่พระสัญญาดังกล่าวจะสำเร็จไว้ว่า “ในโลกใหม่เมื่อบุตรมนุษย์นั่งบนพระที่นั่งอันรุ่งโรจน์นั้น พวกท่านที่ติดตามเรามาจะได้นั่งบนบัลลังก์ 12 ที่ พิพากษาชนอิสราเอล 12 เผ่า” (มัทธิว 19:28) ในคำอุปมาเรื่องเงิน 10 มินา พระคริสต์ทรงเปรียบเทียบพระองค์เองกับเจ้านายคนหนึ่ง “ไปเมืองไกล เพื่อจะรับอำนาจมาครองแผ่นดิน แล้วจะกลับมา” (ลูกา 19:12 TH1971) พระองค์ตรัสแก่เราเรื่องเวลาที่พระองค์จะประทับบนบัลลังก์อันทรงเกียรติ<!--Jeremiah 14:21 TNCV-->ของพระองค์ว่า “เมื่อบุตรมนุษย์เสด็จมาด้วยพระรัศมีพร้อมกับทูตสวรรค์ทั้งหมด แล้วพระองค์จะประทับบนพระที่นั่งอันรุ่งโรจน์ของพระองค์ ประชาชาติทั้งหมดจะมาประชุมกันเฉพาะพระพักตร์พระองค์” (มัทธิว 25:31, 32) {PP 762.3}

## {PP 763.1}

ยอห์นได้บรรยายถึงช่วงเวลาดังกล่าวไว้ว่า “อาณาจักรของโลกนี้*กลับกลายเป็น*ขององค์พระผู้เป็นเจ้าของเราแล้ว และเป็นของพระคริสต์ของพระองค์ และพระองค์จะทรงครอบครองตลอดไปเป็นนิตย์” (วิวรณ์ 11:15 THSV) เรื่องราวของพระคัมภีร์ข้อนี้ระบุไว้อย่างชัดเจนถึงเวลาที่เหตุการณ์เหล่านี้จะเกิดขึ้น “บรรดาประชาชาติมีความโกรธแค้น แต่พระพิโรธของพระองค์มาถึงแล้ว ถึงเวลาที่พระองค์จะทรงพิพากษาคนทั้งหลายที่ตายไป และถึงเวลาที่จะประทานบำเหน็จแก่บรรดาผู้รับใช้ของพระองค์ คือพวกผู้เผยพระวจนะ และพวกธรรมิกชน และแก่คนทั้งหลายที่ยำเกรงพระนามของพระองค์ทั้งคนเล็กน้อยและคนใหญ่โต และถึงเวลาแล้ว ที่พระองค์จะทรงทำลายพวกที่ทำลายแผ่นดินโลก” (ข้อ 18 THSV) เวลาแห่งการพิพากษาครั้งสุดท้ายเพื่อตอบแทนคนชอบธรรมและลงโทษคนอธรรม คือเวลาที่พระคริสต์จะทรงตั้งอาณาจักรของพระองค์ เมื่อทุกคนที่ต่อต้านอำนาจการปกครองของพระคริสต์ถูกทำลาย เมื่อนั้นอาณาจักรแห่งโลกนี้จะกลับกลายเป็นขององค์พระผู้เป็นเจ้าของเรา และเป็นของพระคริสต์ของพระองค์ {PP 763.1}

## {PP 763.2}

แล้วพระคริสต์จะทรงครอบครองในฐานะ “กษัตริย์เหนือกษัตริย์ทั้งหลายและเจ้านายเหนือเจ้านายทั้งหลาย” (วิวรณ์ 19:16 THSV) “และราชอาณาจักรกับราชอำนาจ และความยิ่งใหญ่แห่งบรรดาราชอาณาจักรภายใต้สวรรค์ทั้งสิ้น จะต้องถูกมอบไว้แก่บรรดาผู้บริสุทธิ์คือ ประชากรขององค์ผู้สูงสุด” และ “บรรดาผู้บริสุทธิ์ขององค์ผู้สูงสุดจะรับราชอาณาจักร และถือกรรมสิทธิ์ราชอาณาจักรนั้นสืบๆ ไปเป็นนิตย์นิรันดร์” (ดาเนียล 7:27, 18 THSV) {PP 763.2}

## {PP 763.3}

ตราบใดที่เวลานั้นยังมาไม่ถึงอาณาจักรของพระคริสต์ไม่สามารถสถาปนาไว้ในโลกนี้ได้ อาณาจักรของพระองค์ไม่ใช่ของโลกนี้ ส่วนผู้ติดตามพระองค์ต้องถือว่าตนเป็น “คนแปลกถิ่นที่ท่องเที่ยวไปในโลก” ส่วนเปาโลกล่าวว่า “เราเป็นพลเมืองแห่งสวรรค์ และเรารอคอยผู้ช่วยให้รอดจากสวรรค์ คือพระเยซูคริสต์องค์พระผู้เป็นเจ้า” (ฮีบรู 11:13; ฟีลิปปี 3:20 THSV) {PP 763.3}

## {PP 763.4}

นับตั้งแต่อาณาจักรอิสราเอลสิ้นสุดลง พระเจ้าไม่เคยมอบอำนาจให้บุคคลหรือองค์กรใดให้บังคับใช้ธรรมบัญญัติของพระองค์เหมือนในสมัยก่อน “องค์พระผู้เป็นเจ้าตรัสว่า การแก้แค้นเป็นของเรา เราเองจะตอบแทน” (โรม 12:19 THSV) การปกครองของมนุษย์ครอบคลุมเพียงแค่ความสัมพันธ์ระหว่างมนุษย์ด้วยกัน แต่ไม่เกี่ยวข้องกับหน้าที่ที่มนุษย์มีต่อพระเจ้าเลย {PP 763.4}

## {PP 763.5}

นอกจากอาณาจักรอิสราเอลโบราณแล้ว ไม่เคยมีการปกครองใดในโลกที่พระเจ้าทรงดลใจในเรื่องการปกครองโดยตรง เมื่อไรก็ตามที่มีคนพยายามสถาปนาระบอบการปกครองขึ้นมาให้เหมือนอิสราเอลโบราณ ก็ได้แต่งตั้งตัวเองให้เป็นผู้ตีความและบังคับใช้ธรรมบัญญัติของพระเจ้าโดยปริยาย พวกเขาทึกทักว่ามีสิทธิ์ควบคุมความรู้สึกผิดชอบชั่วดีของคนอื่น จึงช่วงชิงราชอำนาจของพระเจ้ามา {PP 763.5}

## {PP 764.1}

ในสมัยพระคัมภีร์เดิมคนที่ทำบาปต่อพระเจ้าได้รับโทษในโลกนี้ พระองค์ไม่เพียงแต่เห็นด้วยกับการลงโทษเหล่านั้น แต่ทรงบัญชาและควบคุมการลงโทษดังกล่าวด้วยพระองค์เอง คนที่ใช้เวทมนตร์จะต้องรับโทษประหารชีวิต คนที่กราบไหว้รูปเคารพ คนที่หมิ่นประมาทและลบหลู่พระเจ้าก็เช่นกัน มีชนชาติที่ไหว้รูปเคารพที่ถูกกำหนดให้ถูกกำจัดจนหมดสิ้น การลงโทษเหล่านี้เกิดขึ้นภายใต้การทรงนำของพระเจ้าผู้ทรงล่วงรู้จิตใจของมนุษย์ และขอบเขตความผิดของพวกเขา คือทรงครอบครองสรรพชีวิตที่พระองค์ทรงสร้างด้วยพระปรีชาสามารถและพระเมตตา แต่เมื่อมนุษย์ผู้อ่อนแอและอ่อนไหวรับหน้าที่ผู้พิพากษา แน่นอนจะเป็นการเปิดประตูให้เกิดความไม่เป็นธรรมและการทารุณกรรมที่ขาดการควบคุมขึ้นได้ จนมีคนอ้างพระนามอันศักดิ์สิทธิ์ของพระคริสต์เพื่อกระทำการชั่วที่ร้ายแรงผิดมนุษย์มนา {PP 764.1}

## {PP 764.2}

มีบางคนอ่านกฎหมายต่างๆ ของอิสราเอลโบราณที่ลงโทษคนที่ทำผิดต่อพระเจ้า แล้วสรุปว่าบาปที่คล้ายๆ กันควรได้รับการลงโทษแบบเดียวกันในยุคปัจจุบัน คนทั้งหลายที่ชอบกดขี่ข่มเหงล้วนใช้เหตุผลนี้เป็นข้ออ้างในการกระทำดังกล่าว ข้ออ้างที่ว่าพระเจ้าทรงมอบอำนาจให้มนุษย์ควบคุมความสำนึกผิดชอบของคนอื่นเป็นบ่อเกิดของการบีบบังคับและการกดขี่ข่มเหงทางศาสานา แต่ทุกคนที่สรุปเช่นนั้นลืมไปว่าเราอยู่คนละยุคคนละสมัยและสถานการณ์ที่แตกต่างกันอย่างสิ้นเชิงกับอิสราเอลโบราณ ซึ่งสมัยนั้นอิสราเอลเป็นสัญลักษณ์ที่เล็งถึงอาณาจักรของพระคริสต์ที่จะไม่มีการสถาปนาขึ้นจนกระทั่งพระองค์เสด็จมาเป็นครั้งที่สอง ฉะนั้นไม่มีใครมีอำนาจที่จะควบคุมหรือบังคับมนุษย์คนอื่นในเรื่องความสัมพันธ์ระหว่างมนุษย์กับพระเจ้า {PP 764.2}
