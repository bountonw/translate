---
chapter:
  number: 66
  title:
    th: มรณกรรมของซาอูล
    en: The Death of Saul
  url: https://legacy.egwwritings.org/?ref=en_PP.675&para=84.3169
  basedon: ศึกษาควบคู่กับ 1 ซามูเอล บทที่ 28; 31
---

## {PP 675.1}

อยู่มามีการประกาศสงครามขึ้นอีกครั้งระหว่างคนอิสราเอลกับคนฟีลิสเตีย “ชาวฟีลิสเตียรวมพลมาตั้งค่ายที่ชูเนม” ด้านเหนือของที่ราบยิสเรเอล ส่วนซาอูลและทหารของท่านก็ตั้งค่ายที่เชิงเขากิลโบอาทางใต้ของที่ราบดังกล่าวซึ่งห่างจากค่ายของคนฟีลิสเตียไม่กี่ไมล์ อันเป็นที่ราบเดียวกันที่กิเดโอนพร้อมด้วยชายฉกรรจ์ 300 นายเคยตีกองทัพมีเดียนให้แตกพ่ายไป แต่วิญญาณที่ชักนำซาอูลแตกต่างไปจากพระวิญญาณที่ดลบันดาลผู้กอบกู้คนอิสราเอลในคราวนั้น กิเดโอนก้าวออกไปด้วยความเชื่ออย่างแรงกล้าในพระเจ้าผู้ทรงฤทธิ์แห่งยาโคบ แตกต่างกับซาอูลที่รู้สึกโดดเดี่ยวและไร้ที่พึ่งเพราะพระเจ้าทรงทอดทิ้งท่านเสียแล้ว ในขณะที่ท่านมองไปที่กองทัพฟีลิสเตียนั้น ท่าน “หวาดกลัวยิ่งนัก” (1 ซามูเอล 28:4, 5 TNCV) {PP 675.1}

## {PP 675.2}

ซาอูลได้ข่าวว่าดาวิดกับกองกำลังของท่านอยู่กับฝ่ายคนฟีลิสเตีย จึงคาดว่าบุตรของเจสซีคงฉวยโอกาสนี้ทำการแก้แค้นเพราะไม่ได้รับความเป็นธรรม พระราชาหวั่นวิตกอย่างยิ่ง ความบ้าคลั่งในการพยายามทำลายผู้ที่พระเจ้าทรงเลือกนั้นเป็นเหตุให้บ้านเมืองตกสู่อันตรายในครั้งนี้ ขณะที่ท่านมัวแต่ไล่ล่าดาวิดอยู่ก็ไม่ได้ใส่ใจกับการปกป้องแผ่นดิน ชาวฟีลิสเตียจึงฉวยโอกาสนี้บุกเข้ามาถึงใจกลางประเทศ ฉะนั้นในขณะที่ซาตานเร่งเร้าให้ซาอูลทุ่มเทกำลังในการไล่ล่าเอาชีวิตดาวิด มันก็ดลใจให้ชาวฟีลิสเตียฉวยโอกาสในการโค่นล้มซาอูลและทำลายคนของพระเจ้าไปด้วย ซาตานยังคงใช้วิธีเดียวกันในทุกวันนี้ด้วยการยุแหย่ให้คนที่ไม่มอบใจให้พระเจ้าเกิดความอิจฉาและสร้างความขัดแย้งในคริสตจักร แล้วในคณะที่คนในคริสตจักรกำลังแบ่งพรรคแบ่งพวก มันก็ยุยงให้ผู้รับใช้ของมันทำลายคนเหล่านั้น {PP 675.2}

## {PP 675.3}

ในวันรุ่งขึ้นซาอูลจะต้องเผชิญหน้ากับคนฟีลิสเตียในสนามรบ ความพินาศก่อตัวเป็นเงามืดทอดลงมาเหนือท่าน ท่านปรารถนาให้มีคนคอยช่วยเหลือ อยากได้ยินคำแนะนำ แต่เมื่อขอคำชี้นำจากพระเจ้าก็เปล่าประโยชน์ “องค์พระผู้เป็นเจ้าไม่ทรงตอบเลย ไม่ว่าทางความฝัน ทางอูริม หรือทางผู้เผยพระวจนะ” (1 ซามูเอล 28:6 TNCV) พระเจ้าไม่เคยเบือนพระพักตร์ไปจากผู้ที่ถ่อมใจลงแสวงหาพระองค์ด้วยความจริงใจ เหตุไฉนเล่าพระองค์จึงทรงปฏิเสธที่จะตอบซาอูล ก็เพราะการกระทำของพระราชานั่นเองที่ทำลายหนทางในการทูลถามพระเจ้า ท่านได้ปฏิเสธคำแนะนำของผู้เผยพระวจนะซามูเอล ได้เนรเทศดาวิดผู้ที่พระเจ้าทรงเลือกไว้ และได้ประหารชีวิตพวกปุโรหิตของพระองค์ ในเมื่อท่านได้ตัดช่องทางที่พระเจ้าทรงกำหนดไว้เพื่อการติดต่อกับสวรรค์แล้วจะมาคาดหวังให้พระเจ้าทรงตอบได้อย่างไร ท่านทำบาปจนพระวิญญาณแห่งพระคุณได้จากท่านไปเสียแล้ว คงเป็นไปไม่ได้ที่พระองค์จะทรงตอบด้วยนิมิตหรือความฝัน ซาอูลไม่ได้กลับใจหรือทูลถามพระเจ้าด้วยการถ่อมใจ ท่านไม่ต้องการให้พระองค์ทรงอภัยในความบาป และไม่ต้องการที่จะคืนดีกับพระองค์ ขอเพียงแต่ให้พระองค์ทรงช่วยกู้ท่านจากพวกศัตรูเท่านั้น ความดื้อรั้นดึงดันของซาอูลได้ตัดท่านออกจากพระเจ้า มีทางเดียวที่จะกลับไปหาพระองค์ได้ นั่นคือการกลับใจด้วยความนอบน้อมถ่อมตน แต่ด้วยความทุกข์และความสิ้นหวังพระราชาผู้หยิ่งทะนงกลับมุ่งมั่นที่จะขอความช่วยเหลือจากที่อื่น {PP 675.3}

## {PP 676.1}

“ซาอูลจึงรับสั่งกับมหาดเล็กของพระองค์ว่า ‘จงออกไปหาหญิงที่เป็นคนทรงเพื่อเราจะได้ไปหาและถามเขาดู’”<!--1 ซามูเอล 28:7 TH1971--> ซาอูลรู้ดีว่าอำนาจอะไรอยู่เบื้องหลังการทรงเจ้าเข้าผี พระเจ้าทรงห้ามเด็ดขาดและประกาศให้ประหารชีวิตทุกคนที่ใช้เวทมนตร์ดังกล่าว เมื่อซามูเอลยังมีชีวิตอยู่ซาอูลเคยประกาศจับตัวพ่อมดแม่มดและร่างทรงทุกคนไปประหารชีวิต แต่มาบัดนี้ท่านสิ้นหวังจนขาดสติจึงไปพึ่งพาคนทรงซึ่งเป็นสิ่งที่ท่านเคยประณามว่าน่ารังเกียจ {PP 676.1}

## {PP 676.2}

มีคนรายงานพระราชาว่ามีหญิงร่างทรงคนหนึ่งแอบซ่อนตัวอยู่ที่หมู่บ้านเอนโดร์ ผู้หญิงคนนี้ได้ปฏิญาณมอบตัวให้ซาตานควบคุมตามความปรารถนาของมัน แล้วซาตานก็ทำหมายสำคัญและเปิดเผยความลี้ลับให้นางเป็นการแลกเปลี่ยน {PP 676.2}

## {PP 676.3}

ซาอูลอำพรางตัวและออกไปในกลางคืนพร้อมด้วยคนใช้อีก 2 คนเพื่อหาที่หลบซ่อนของนางแม่มด ช่างเป็นภาพที่น่าเวทนา พระราชาแห่งอิสราเอลถูกซาตานชักจูงไปตามใจของมัน ไม่มีหนทางใดที่มืดมนไปกว่าหนทางของคนที่ยืนกรานที่จะทำตามใจตัวเอง คือคนที่ขัดขืนต่อการร้องเรียกของพระวิญญาณของพระเจ้า ไม่มีการตกเป็นทาสใดที่เลวร้ายไปกว่าการตกเป็นทาสของจอมเผด็จการที่โหดร้ายที่สุด นั่นคือใจของตนเอง การไว้วางใจในพระเจ้าและการปฏิบัติตามน้ำพระทัยของพระองค์เป็นเงื่อนไขเดียวที่ซาอูลจะเป็นกษัตริย์เหนือคนอิสราเอลได้ ถ้าท่านทำตามเงื่อนไขนี้ตลอดรัชสมัยแล้ว อาณาจักรของท่านก็จะมั่นคงปลอดภัย พระเจ้าผู้ทรงมหิทธิฤทธิ์คงนำและปกป้องท่านไว้ พระองค์ทรงอดกลั้นต่อซาอูลมาช้านาน และถึงแม้ความดื้อรั้นหัวแข็งเกือบจะดับเสียงของพระเจ้าในใจแล้ว ก็ยังพอมีโอกาสให้กลับใจ แต่ในยามมีภัยท่านหันจากพระเจ้าไปขอคำแนะนำจากพันธมิตรของซาตาน สายสัมพันธ์เส้นสุดท้ายที่ผูกท่านไว้กับพระผู้สร้างก็ขาดสะบั้นลง ท่านยอมให้อำนาจมารร้ายครอบงำท่านอย่างสิ้นเชิง คืออำนาจเดียวกันของซาตานที่เคยรบกวนท่านอยู่หลายปีและบัดนี้ได้นำท่านมาถึงขอบเหวแห่งความพินาศ {PP 676.3}

## {PP 679.1}

ซาอูลพร้อมคนใช้ของท่านอาศัยความมืดแอบข้ามทุ่งกว้างและสันเขาผ่านค่ายของชาวฟีลิสเตียอย่างปลอดภัยไปยังบ้านอันเปล่าเปลี่ยวของร่างทรงแห่งเอนโดร์ นางหลบซ่อนอยู่ที่นั่นเพื่อจะทำพิธีร่ายมนตร์ดำอย่างเงียบๆ ต่อไปได้ ถึงแม้ซาอูลจะอำพรางตัวเอง แต่ความสูงสง่าบ่งบอกว่าท่านไม่ใช่ทหารธรรมดา นางสงสัยว่าแขกที่มาเยือนนั้นคงเป็นซาอูลแน่ๆ และของกำนัลราคาแพงที่ท่านนำมายิ่งทำให้นางสงสัยมากขึ้น เมื่อซาอูลขอนางว่า “ขอทำนายให้ฉันโดยการเข้าทรง และจงเรียกคนนั้นที่ฉันจะบอกเธอขึ้นมา” นางจึงตอบว่า “นี่แน่ะ ท่านเองรู้แล้วว่าซาอูลได้ทรงทำอะไร ที่ได้ทรงกำจัดพวกคนทรงและพวกหมอดูเสียจากแผ่นดิน ทำไมท่านจึงมาวางกับดักชีวิตของข้าพเจ้าให้ตายเล่า” “แต่ซาอูลทรงปฏิญาณกับหญิงนั้นในพระนามของพระเจ้าว่า ‘พระเจ้าทรงพระชนม์อยู่แน่ฉันใด เจ้าจะไม่ถูกโทษเพราะเรื่องนี้แน่ฉันนั้น’” แล้วเมื่อนางถามว่า “ท่านจะให้ข้าพเจ้าเรียกใครขึ้นมา” ซาอูลตอบว่า “ซามูเอล” (1 ซามูเอล 28:8–11 THSV/TH1971) {PP 679.1}

## {PP 679.2}

หลังจากร่ายมนตร์คาถาแล้ว นางจึงกล่าวว่า “‘หม่อมฉันเห็นเจ้าองค์หนึ่งเสด็จขึ้นมาจากแผ่นดิน…เป็นผู้ชายแก่ขึ้นมามีเสื้อคลุมกายอยู่’ ซาอูลก็ทรงทราบว่าเป็นซามูเอล พระองค์โน้มพระกายลงซบพระพักตร์ลงถึงดิน” (1 ซามูเอล 28:13, 14 THSV) {PP 679.2}

## {PP 679.3}

ผู้ที่ “ขึ้นมา” ตามคาถาของนางร่างทรงนั้นไม่ใช่ผู้เผยพระวจนะบริสุทธิ์ของพระเจ้า ซามูเอลไม่ได้อาศัยอยู่กับภูตผีปีศาจ ปรากฏการณ์เหนือธรรมชาตินั้นเป็นไปตามอำนาจของซาตานเพียงอย่างเดียว มันสามารถแปลงร่างให้ดูเหมือนซามูเอลได้อย่างง่ายดาย เช่นเดียวกับที่มันแปลงร่างเป็นทูตสวรรค์ครั้งเมื่อทดลองพระคริสต์ในถิ่นทุรกันดาร {PP 679.3}

## {PP 680.1}

คำแรกของนางร่างทรงหลังจากที่ร่ายมนตร์คาถาและเข้าสู่ภวังค์คือคำกราบทูลพระราชาว่า “ไฉนพระองค์จึงทรงล่อลวงหม่อมฉัน พระองค์คือซาอูล”<!--1 ซามูเอล 28:12 TH1971--> ฉะนั้นสิ่งแรกที่วิญญาณร้ายในคราบของผู้เผยพระวจนะสื่อสารกับหญิงชั่วนั้นคือการเตือนให้นางรู้ว่ากำลังโดนซาอูลหลอก วิญญาณนั้นกล่าวแก่ซาอูลว่า “‘ท่านรบกวนเราด้วยเรียกเราขึ้นมาทำไม’ ซาอูลทรงตอบว่า ‘ข้าพเจ้ามีความทุกข์หนัก เพราะคนฟีลิสเตียกำลังมาทำสงครามกับข้าพเจ้า และพระเจ้าทรงหันจากข้าพเจ้าเสียแล้ว มิได้ทรงตอบข้าพเจ้าอีกเลย ไม่ว่าโดยผู้เผยพระวจนะหรือโดยความฝัน เพราะฉะนั้นข้าพเจ้าจึงขอเรียกท่านขึ้นมาเพื่อท่านจะได้แจ้งว่า ข้าพเจ้าจะกระทำประการใดดี’”<!--1 ซามูเอล 28:15 TH1971--> {PP 680.1}

## {PP 680.2}

เมื่อซามูเอลยังมีชีวิตอยู่ ซาอูลดูหมิ่นคำแนะนำและไม่พอใจต่อคำตักเตือนว่ากล่าวของท่าน แต่บัดนี้เมื่อมีความทุกข์ใจและจนตรอกซาอูลรู้สึกว่าคำชี้นำของผู้เผยพระวจนะซามูเอลเป็นความหวังเดียวของตน แล้วด้วยความหวังว่าจะได้สื่อสารกับผู้รับใช้ของสวรรค์ท่านจึงไปขอความช่วยเหลือจากทูตของนรก แต่ก็เปล่าประโยชน์ บัดนี้ซาอูลได้มอบตัวเองไว้ใต้อำนาจของซาตานอย่างสิ้นเชิง ซาตานพึงพอใจแต่ในการทำลายและก่อความทุกข์เข็ญเท่านั้น มันจึงฉวยโอกาสอย่างเต็มที่เพื่อทำลายพระราชาผู้เศร้าหมองให้พินาศ วิญญาณที่ปลอมตัวเป็นซามูเอลจึงตอบคำร้องขออย่างเจ็บปวดของซาอูลว่า {PP 680.2}

## {PP 680.3}

“ในเมื่อพระเจ้าทรงหันจากท่านเสียแล้ว และเป็นศัตรูของท่าน ท่านจะมาถามข้าพเจ้าทำไมเล่า พระเจ้าได้ทรงกระทำแก่ท่านอย่างที่พระองค์ตรัสบอกทางข้าพเจ้าแล้วนั้น เพราะพระเจ้าทรงฉีกราชอาณาจักรนั้นออกเสียจากมือของท่านและทรงมอบให้แก่คนอื่น คือดาวิด เพราะท่านมิได้เชื่อฟังพระสุรเสียงของพระเจ้า มิได้กระทำตามพระพิโรธของพระองค์ที่ทรงมีต่ออามาเลข ฉะนั้นพระเจ้าจึงทรงกระทำสิ่งนี้แก่ท่านในวันนี้ ยิ่งกว่านั้นอีก พระเจ้าจะทรงมอบอิสราเอลพร้อมกับตัวท่านไว้ในมือของคนฟีลิสเตีย”<!--1 ซามูเอล 28:16–19 TH1971--> {PP 680.3}(edit to here)

## {PP 680.4}

ตลอดเวลาที่ซาอูลดื้อรั้นต่อน้ำพระทัยของพระเจ้า ซาตานคอยหว่านล้อมให้ท่านหลงตัวเอง มันหลอกลวงท่านว่าความบาปนั้นเป็นเรื่องไม่สำคัญ และการละเมิดพระบัญญัติของพระเจ้านั้นง่ายและเป็นสิ่งที่น่าปรารถนา นี่คืองานหลักของมัน ซาตานบดบังใจคนไม่ให้รับฟังคำตักเตือนของพระเจ้า มันหลอกล่อซาอูลให้ท้าทายคำตักเตือนว่ากล่าวของซามูเอลด้วยการหาข้อแก้ตัวให้กับตัวเอง แต่พอซาอูลจนตรอก ซาตานหันมาแทงข้างหลังด้วยการให้ท่านตระหนักว่าความบาปที่ตนทำนั้นเป็นเรื่องใหญ่และเป็นไปไม่ได้ที่จะได้รับการอภัย ทั้งนี้ก็เพื่อต้อนให้ซาอูลสิ้นหวัง ซาตานเลือกใช้วิธีนี้เพราะเป็นวิธีที่ดีที่สุดที่จะทำลายกำลังใจ และทำให้ซาอูลสับสนสิ้นหวังจนถึงกับคิดสั้น {PP 680.4}

## {PP 681.1}

ซาอูลอ่อนเปลี้ยเพลียแรงจากการอดอาหารและขาดการพักผ่อน ท่านรู้สึกหวาดหวั่นและสำนึกผิด เมื่อได้ยินคำทำนายถึงเรื่องเลวร้ายที่จะเกิดขึ้น ท่านโซซัดโซเซเหมือนต้นโอ๊กที่ถูกลมพัดกระหน่ำแล้วล้มลงนอนราบอยู่บนพื้นดิน {PP 681.1}

## {PP 681.2}

นางร่างทรงตกตลึง กษัตรย์ของอิสราเอลนอนแน่นิ่งอยู่ต่อหน้านางเหมือนศพคนตาย ถ้าท่านเสียชีวิตในที่ซ่อนของแม่มดแล้วจะเกิดอะไรขึ้นกับนาง นางจึงขอร้องให้ท่านลุกขึ้นรับประทานอาหาร โดยให้เหตุผลว่าในเมื่อนางเสี่ยงชีวิตเพื่อทำตามที่ท่านขอ ท่านควรยอมฟังนางบ้างที่ขอให้ท่านดูแลชีวิตของตน คนใช้ของซาอูลก็ร่วมขอร้อง แล้วในที่สุดท่านก็ยอม นางจึงรีบฆ่าลูกวัวอ้วนพี และนำเนื้อพร้อมด้วยขนมปังไร้เชื้อให้ซาอูลรับประทาน ช่างเป็นภาพที่แปลกประหลาด เมื่อสักครู่ที่ผ่านมาในถ้ำอันเปล่าเปลี่ยวของนางร่างทรงมีเสียงประกาศก้องถึงความพินาศของผู้ที่พระเจ้าทรงเจิมตั้งให้เป็นกษัตริย์เหนืออิสราเอล แต่บัดนี้ท่านกลับนั่งรับประทานอาหารต่อน้าผู้รับใช้ของซาตานเพื่อเตรียมตัวตายในสนามรบของวันนั้น {PP 681.2}

## {PP 681.3}

ซาอูลพร้อมด้วยคนใช้กลับไปที่ค่ายของอิสราเอลก่อนฟ้าสางเพื่อเตรียมตัวสู้รบ ท่านได้ทำลายตัวเองด้วยการขอคำปรึกษาจากวิญญาณชั่ว ความสิ้นหวังครอบงำจิตใจจนเป็นไปไม่ได้ที่ท่านจะปลุกเร้าทหารให้ฮึดสู้ เมื่อถูกตัดขาดจากพระเจ้าผู้ทรงเป็นบ่อเกิดแห่งพละกำลังแล้ว ท่านไม่สามารถนำคนอิสราเอลให้มองไปที่พระเจ้าในฐานะพระผู้ช่วย ดังนั้นคำทำนายเรื่องเคราะห์ร้ายจึงสำเร็จด้วยตัวมันเอง {PP 681.3}

## {PP 681.4}

ณ ที่ราบชูเนมและบนภูเขากิลโบอากองทัพอิสราเอลกับกองทัพฟีลิสเตียสู้เป็นสู้ตาย ถึงแม้เหตุการณ์ที่น่าพรั่นพรึงในถ้ำแห่งเมืองเอนโดร์ได้ขจัดความหวังออกจากใจของซาอูลไปแล้วอย่างสิ้นเชิง ท่านก็ยังสู้ด้วยความบ้าดีเดือดเพื่อรักษาบัลลังก์และอาณาจักรของท่านเอาไว้ แต่ก็เปล่าประโยชน์ “คนอิสราเอลหนีคนฟีลิสเตีย ล้มตายอยู่ที่บนภูเขากิลโบอา”<!--1 ซามูเอล 30:1 TH1971--> บุตรชายผู้หาญกล้า 3 คนถูกฆ่าตายอยู่ข้างๆ ท่าน ส่วนกองธนูของศัตรูก็ไล่บี้ซาอูล ท่านเห็นทหารของท่านล้มตายอยู่รอบๆ และเห็นบุตรชาย 3 คนถูกฟันตายด้วยคมดาบ ท่านเองก็บาดเจ็บ จะหนีก็ไม่ได้ จะสู้ก็ไม่ไหว ในเมื่อไม่มีทางหลบหนีไปได้ ท่านจึงตั้งใจไม่ให้ชาวฟีลิสเตียจับเป็น ซาอูลพูดกับคนถืออาวุธของท่านว่า “จงซักดาบออกแทงเราเสียให้ทะลุเถิด”<!--1 ซามูเอล 30:4 TH1971--> เมื่อเขาไม่ยอมยกมือแตะต้องผู้ที่พระเจ้าทรงเจิมไว้ ซาอูลจึงฆ่าตัวตายด้วยการล้มทัพดาบของตน {PP 681.4}

## {PP 682.1}

ฉะนั้นกษัตริย์องค์แรกของอิสราเอลจึงเสียชีวิตด้วยความผิดจากการฆ่าตัวตาย ชีวิตที่ล้มเหลวของท่านจบลงอย่างไร้เกียรติและสิ้นหวัง เพราะท่านต่อต้านน้ำพระทัยของพระเจ้าโดยการเอาความคิดอันผิดเพี้ยนของตัวเองเป็นใหญ่ {PP 682.1}

## {PP 682.2}

ข่าวการพ่ายแพ้ถูกแพร่สะพัดไปทั้งใกล้และไกล ทำให้คนอิสราเอลทั้งปวงตกอยู่ในความหวาดกลัว ประชาชนหนีออกจากเมืองต่างๆ และชาวฟีลิสเตียริบเข้าของโดยไม่มีใครรบกวน การปกครองของซาอูลที่ปราศจากการทรงนำของพระเจ้าเกือบเป็นเหตุให้ประชากรของท่านพินาศย่อยยับ {PP 682.2}

## {PP 682.3}

หลังการสู้รบหนึ่งวัน ชาวฟีลิสเตียไปสำรวจสนามรบเพื่อปล้นทรัพย์จากคนที่ล้มตายในสงคราม พวกเขาเจอศพของซาอลูกับบุตรทั้ง 3 คนของท่าน เพื่อประทับตราให้กับชัยชนะในครั้งนี้ พวกเขาจึงตัดศีรษะของซาอูล และถอดเครื่องอาวุธของท่านออก ทั้งศีรษะและเครื่องอาวุธที่เหม็นคาวเลือดถูกส่งไปทั่วดินแดนฟีลิสเตียเพื่อเป็นการโอ้อวดถึงชัยชนะ และ “นำข่าวดีไปยังเรือนรูปเคารพ และยังประชาชนของเขา” ในที่สุดพวกเขาเก็บเครื่องอาวุธของซาอูลใน “วัดของพระอัชทาโรท”<!--1 ซามูเอล 31:9, 10 TH1971--> ส่วนศีรษะของท่านถูกแขวนไว้ในวิหารของพระดาโกน ฉะนั้นพวกเขาจึงถวายเกียรติเรื่องชัยชนะในครั้งนี้แด่พระเทียมเท็จ ในขณะที่ดูหมิ่นพระนามแห่งพระเยโฮวาห์ {PP 682.3}

## {PP 682.4}

มีคนลากศพของซาอูลกับบุตรของท่านไปที่เมืองเบธชาน ห่างจากภูเขากิลโบอาไม่ไกลนัก อยู่ใกล้แม่น้ำจอร์แดน ศพเหล่านี้ถูกล่ามโซ่และแขวนไว้ให้นกเหยี่ยวนกแร้งกิน แต่ชายที่กล้าหาญจากยาเบชกิเลอาดระลึกถึงเหตุการณ์ที่ซาอูลเคยช่วยกู้เมืองของพวกเขาในช่วงแรกของการปกครองของท่านในขณะที่ทุกอย่างยังดูสดใสราบรื่น คนเหล่านี้จึงแสดงความกตัญญูด้วยการกู้ศพพระราชากับศพของเจ้าชายทั้งสาม และนำไปฝังไว้อย่างมีเกียรติ พวกเขาข้ามแม่น้ำจอร์แดนกลางคืนและ “ไปปลดพระศพของซาอูล และศพราชโอรสทั้งสามลงเสียจากกำแพงเมืองเบธชาน และมาที่เมืองยาเบชถวายพระเพลิงเสียที่นั่น เขาก็เก็บอัฐิไปฝังไว้ที่ใต้ต้นสนหมอกในยาเบช และอดอาหาร 7 วัน”<--1 ซามูเอล 31:12–13 TH1971--> ฉะนั้นวีรกรรมที่ทำไว้ 40 ปีก่อนหน้านั้นจึงเป็นเหตุให้ซาอูลกับบุตรชายทั้งสามได้รับการฝังศพโดยมือของคนที่เห็นใจ ในเวลาอันมืดมิดเมื่อพ่ายแพ้อย่างสิ้นเกียรติ {PP 682.4}
