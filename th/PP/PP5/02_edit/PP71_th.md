---
chapter:
  number: 71
  title:
    th: ความบาปและการกลับใจของดาวิด
    en: David's Sin and Repentance
  url: https://legacy.egwwritings.org/?para=84.3386
  basedon: 2 ซามูเอล 11, 12
---

## {PP 717.1}

### การพึ่งตนเอง

พระคัมภีร์ไม่ค่อยมีคำยกย่องสรรเสริญมนุษย์ หรือเขียนถึงข้อดีของคนแม้แต่คุณความดีของวีรชนที่เยี่ยมยอดที่สุดในประวัติศาสตร์ ที่เป็นอย่างนี้ไม่ใช่เรื่องบังเอิญ แต่เป็นไปตามจุดประสงค์และมีบทเรียนอยู่ในนั้น คุณงามความดีทั้งมวลที่มนุษย์มีล้วนแต่เป็นของประทานจากพระเจ้า และความดีความชอบทั้งหลายล้วนแต่กระทำด้วยพระคุณของพระองค์ผ่านทางพระเยซูคริสต์ เนื่องจากมนุษย์ต้องพึ่งพระเจ้าในทุกเรื่อง ฉะนั้นถ้าพวกเขารับตำแหน่งหรือกระทำสิ่งใดที่สมควรได้รับการยกย่องสรรเสริญก็ควรนำเรื่องนั้นมาถวายเกียรติแด่พระเจ้า มนุษย์เป็นเพียงผู้รับใช้ในพระหัตถ์ของพระองค์ ยิ่งกว่านั้น บทเรียนทุกเรื่องในพระคัมภีร์สอนไว้ว่า การยกย่องสรรเสริญมนุษย์เป็นสิ่งที่อันตราย เพราะถ้าหากใครหยุดการพึ่งพาในพระเจ้าอย่างสิ้นเชิงและวางใจในกำลังของตนเองแล้ว เขาก็จะหลงทำบาปอย่างแน่นอน มนุษย์ต้องสู้รบตบมือกับศัตรูที่แข็งแกร่งกว่าตน “เพราะว่าเราไม่ได้ต่อสู้กับเนื้อหนังและเลือด แต่ต่อสู้กับเทพผู้ครอง ศักดิเทพ เทพผู้ครองพิภพในโมหะความมืดแห่งโลกนี้ ต่อสู้กับเหล่าวิญญาณที่ชั่วในสถานฟ้าอากาศ” (เอเฟซัส 6:12 TH1971) เราไม่สามารถเอาชนะด้วยกำลังของเราเอง ฉะนั้นสิ่งใดก็ตามที่ทำให้ความคิดหันเหออกจากพระเจ้า และสิ่งใดที่นำคนให้ยกย่องและพึ่งพาตนเอง สิ่งนั้นกำลังปูทางไปสู่ความพ่ายแพ้อย่างแน่นอน บทเรียนต่างๆ ในพระคัมภีร์มุ่งสอนให้เราไม่วางใจในกำลังมนุษย์ แต่ให้วางใจในฤทธิ์อำนาจของพระเจ้า {PP 717.1}

## {PP 717.2}

ความเชื่อมั่นและการยกย่องตนเองนี้แหละที่ปูทางให้ดาวิดล้มสู่ความบาป คำประจบสอพลอและสิ่งยั่วเย้าให้หลงในอำนาจและปล่อยตัวเสวยสุขอย่างหรูหราฟุ้งเฟ้อค่อยๆ โน้มน้าวจิตใจของดาวิด การติดต่อสัมพันธ์กับชนชาติโดยรอบก็เป็นอีกสิ่งหนึ่งที่ส่งอิทธิพลอันชั่วร้ายต่อท่านด้วย เป็นธรรมเนียมปฏิบัติของชาวตะวันออกที่พระราชาไม่ต้องรับโทษเนื่องในความผิดอย่างพลเมืองที่ต้องรับโทษในการกระทำอันเดียวกัน เมื่อเป็นเช่นนั้นพระราชาไม่จำเป็นต้องยับยั้งชั่งใจเหมือนประชาชนทั่วไป สิ่งเหล่านี้ส่งอิทธิพลให้ดาวิดเห็นว่าความบาปเป็นเรื่องเล็ก แทนที่จะถ่อมใจลงและพึ่งในฤทธิ์อำนาจของพระเยโฮวาห์ ท่านเริ่มวางใจในสติปัญญาและกำลังของตนเอง นี่เป็นวิธีการของซาตาน ทันทีที่มันแยกจิตใจของคนให้ห่างออกจากพระเจ้าผู้ทรงเป็นแหล่งกำลังเดียวที่พึ่งพาได้ มันก็ปลุกเร้ากิเลสตัณหาของเนื้อหนัง ศัตรูของเราไม่ได้รีบร้อนในตอนแรก ไม่เริ่มต้นแผนการอย่างเปิดเผย แต่มันค่อยๆ กัดเซาะที่รากฐานของหลักศีลธรรม มันเริ่มในเรื่องที่ดูเหมือนเล็กน้อย คือการไม่เอาใจใส่พระเจ้าเที่ยงแท้แต่พระองค์เดียว หรือไว้วางใจในพระองค์อย่างสิ้นเชิง แต่คล้อยตามธรรมเนียมประเพณีของชาวโลก {PP 717.2}

## {PP 718.1}

### ดาวิดถูกทดลอง

ก่อนสิ้นสุดสงครามกับชาวอัมโมน ดาวิดฝากกองทัพไว้กับโยอาบ ส่วนตนกลับไปยังกรุงเยรูซาเล็ม ชาวซีเรียได้ยอมจำนนต่อคนอิสราเอลแล้ว และดูเหมือนว่าคนอิสราเอลกำลังจะชนะชาวอัมโมนอย่างสิ้นเชิง ในขณะนั้นชีวิตของดาวิดเต็มไปด้วยผลแห่งชัยชนะและเกียรติยศอันเนื่องมาจากการปกครองด้วยปรีชาสามารถ แต่เวลาที่ท่านสุขสบายและไม่ได้ระวังตัวเป็นเวลาที่ซาตานฉวยโอกาสล่อลวงท่านให้คล้อยตามการทดลองของมัน ที่ผ่านมาพระเจ้าทรงนำดาวิดให้ติดสนิทกับพระองค์อย่างใกล้ชิดและทรงสำแดงพระกรุณาต่อท่านเป็นอันมาก ท่านควรยึดสิ่งเหล่านี้ไว้เป็นแรงบันดาลใจอันสูงสุดเพื่อรักษาอุปนิสัยของตนเอาไว้ให้บริสุทธิ์หมดจด แต่เมื่อสุขสบายและปลอดภัยดีดาวิดปล่อยมือจากพระเจ้า และยอมต่อการทดลองของซาตาน ซึ่งได้สร้างรอยเปรอะเปื้อนไว้ในจิตใจของตน ถึงแม้ว่าพระเจ้าทรงแต่งตั้งท่านให้เป็นผู้นำชนชาติอิสราเอล และทรงเลือกท่านให้ดำเนินตามธรรมบัญญัติของพระองค์ แต่ท่านกลับละเมิดข้อบัญญัติเสียเอง ดาวิดน่าจะทำให้คนชั่วสะทกสะท้าน แต่การกระทำของท่านกลับเสริมกำลังให้กับคนชั่วแทน {PP 718.1}

## {PP 718.2}

ท่ามกลางภยันตรายในวัยหนุ่มดาวิดสามารถฝากเรื่องของท่านไว้กับพระเจ้าโดยตระหนักถึงความซื่อสัตย์สุจริตของตน พระหัตถ์ของพระองค์นำท่านให้ฟันฝ่ากับดักอย่างปลอดภัยมานับครั้งไม่ถ้วน คราวนี้ท่านได้ทำบาปแต่ไม่ยอมกลับใจ ทั้งไม่ได้ทูลขอความช่วยเหลือหรือการชี้แนะจากสวรรค์ แต่กลับตะเกียกตะกายให้ตัวเองหลุดพ้นจากภัยยุ่งเหยิงอันเป็นผลจากความบาปของตน ดาวิดหลงติดกับดักความสะสวยของนางบัทเชบาผู้เป็นภรรยาของอุรียาห์ชาวฮิตไทต์เจ้าหน้าที่ทหารที่แกล้วกล้าและสัตย์ซื่อที่สุดคนหนึ่งของท่าน ไม่มีใครอาจคาดคิดเลยว่าจะเกิดอะไรขึ้นถ้าข่าวการล่วงเกินของดาวิดหลุดออกไป ธรรมบัญญัติของพระเจ้าระบุว่าผู้ที่ล่วงประเวณีจะต้องถูกปรับโทษถึงตาย ส่วนอุรียาห์ชายชาติทหารเมื่อถูกหยามศักดิ์ศรีเช่นนี้ก็อาจจะแก้แค้นด้วยการลงมือปลงพระชนม์พระราชา หรือไม่ก็อาจจะปลุกปั่นให้ประชาชนกบฏก็เป็นได้ {PP 718.2}

## {PP 718.3}

แต่ไม่ว่าดาวิดจะพยายามอย่างไรก็ปิดข่าวความผิดของตนไม่มิด ท่านได้ทรยศต่อตนเองให้ตกอยู่ภายใต้อำนาจของซาตาน มีภยันตรายอยู่รอบด้าน และมีความอับอายอันทุกข์ระทมยิ่งกว่าความตายรออยู่ข้างหน้า ท่านตกอยู่ในสภาพเข้าตาจน ดูเหมือนว่าจะมีทางเดียวที่จะหลุดพ้นได้ จึงเร่งลงมือทำการฆาตกรรมราวกับว่าการล่วงประเวณีนั้นยังเลวร้ายไม่พอ ซาตานได้ชักจูงซาอูลไปถึงความพินาศ และคราวนี้มันหาช่องที่จะให้ดาวิดพินาศเช่นกัน ถึงแม้ว่าการทดลองจะต่างกรณีกันก็ตาม แต่มีจุดที่เหมือนกัน คือซาตานพยายามหลอกล่อให้ละเมิดธรรมบัญญัติของพระเจ้า ดาวิดให้เหตุผลว่าถ้าอุรียาห์ถูกศัตรูฆ่าในสงครามจะไม่มีใครสามารถสาวความผิดเรื่องการตายของเขามาถึงตัวพระราชา นางบัทเชบาจะหมดพันธะและจะได้มาเป็นภรรยาของท่าน เรื่องก็จะเงียบ และเกียรติศักดิ์ของพระราชาก็จะยังคงอยู่ {PP 718.3}

## {PP 719.1}

### กำจัดอุรียาห์

อุรียาห์ถูกเกณฑ์ให้นำข้อความจากพระราชาไปยังโยอาบ ซึ่งเป็นสิ่งที่กำหนดความตายของเขาเอง โดยมีใจความว่า “จงตั้งอุรียาห์ให้อยู่กองหน้าของการรบที่ดุเดือดที่สุด แล้วให้พวกเจ้าถอยไปจากเขาเพื่อให้เขาถูกฆ่าตาย” (2 ซามูเอล 11:15 THSV) โยอาบมีมลทินอยู่แล้วจากการฆาตกรรมที่ป่าเถื่อนจึงไม่รีรอที่จะทำตามคำสั่งของพระราชา อุรียาห์จึงล้มตายด้วยดาบของชาวอัมโมน {PP 719.1}

## {PP 719.2}

ก่อนหน้านี้ประวัติการปกครองของดาวิดดีเยี่ยมในระดับที่มีพระราชาน้อยคนในประวัติศาสตร์เสมอเหมือน พระคัมภีร์บันทึกไว้ว่า “ดาวิดทรงให้ความยุติธรรมและความเที่ยงธรรมแก่ชนชาติของพระองค์ทั้งสิ้น” (2 ซามูเอล 8:15 TH1971) คนทั้งชาติไว้เนื้อเชื่อใจท่าน และถวายความจงรักภักดีเนื่องด้วยความซื่อสัตย์ของท่าน แต่เมื่อท่านห่างเหินจากพระเจ้าและยอมต่อการทดลองของมารร้าย ท่านจึงกลายเป็นเครื่องมือของซาตานไประยะหนึ่ง ถึงกระนั้นท่านยังคงดำรงตำแหน่งที่พระเจ้าประทานให้ท่าน ซึ่งโดยตำแหน่งนั้นจะออกคำสั่งกับผู้ใดก็ย่อมทำได้ แต่หากใครทำตามคำสั่งของดาวิดเมื่อท่านตกเป็นเครื่องมือของซาตานก็ต้องเสี่ยงที่จะรับความพินาศ ฝ่ายโยอาบจงรักภักดีต่อพระราชาแทนที่จะจงรักภักดีต่อพระเจ้า ฉะนั้นเขาจึงฝ่าฝืนพระบัญญัติของพระเจ้าเพื่อทำตามคำสั่งของพระราชา {PP 719.2}

## {PP 719.3}

พระเจ้าประทานอำนาจแก่ดาวิดเพื่อให้ทำในสิ่งที่สอดคล้องกับธรรมบัญญัติของพระองค์เท่านั้น เมื่อท่านสั่งให้ทำในสิ่งที่ขัดต่อธรรมบัญญัติของพระองค์ ถ้าใครทำตามก็มีบาป “ผู้ที่ถืออำนาจนั้น พระเจ้าทรงแต่งตั้งขึ้น” (โรม 13:1 THSV) แต่เราจะต้องไม่ทำตามคำสั่งอันใดของคนเหล่านี้ที่ขัดต่อธรรมบัญญัติของพระเจ้า อัครทูตเปาโลกล่าวในจดหมายที่ส่งไปยังคริสตจักรในเมืองโครินธ์ถึงหลักการที่เราควรใช้เป็นเกณฑ์ปฏิบัติว่า “จงทำตามอย่างข้าพเจ้าเหมือนที่ข้าพเจ้าทำตามแบบอย่างของพระคริสต์” (1 โครินธ์ 11:1 TNCV) {PP 719.3}

## {PP 719.4}

โยอาบรายงานให้ดาวิดทราบว่าคำบัญชาของท่านได้รับการปฏิบัติจนสำเร็จแล้ว แต่เลือกใช้คำอย่างระมัดระวังเพื่อไม่ให้ใครสาวความผิดมาถึงตนหรือพระราชาได้ โยอาบ “กำชับผู้สื่อสารนั้นว่า ‘เมื่อเจ้าทูลเรื่องราวการรบทั้งสิ้นต่อพระราชาเสร็จแล้ว ถ้าพระราชากริ้ว…ให้เจ้ากราบทูลว่า “อุรียาห์คนฮิตไทต์ผู้รับใช้ของฝ่าพระบาทก็ตายด้วย”’ ผู้สื่อสารก็ไป เขามาทูลดาวิดให้ทรงทราบทุกอย่างตามที่โยอาบส่งเขามา” (2 ซามูเอล 11:19–22 THSV) {PP 719.4}

## {PP 720.1}

พระราชาตอบว่า “เจ้าจงบอกโยอาบดังนี้ว่า ‘อย่าให้เรื่องนี้ทำให้ท่านลำบากใจ เพราะดาบย่อมสังหารไม่เลือกว่าคนนั้นหรือคนนี้ จงสู้รบหนักเข้าไป และตีเอาเมืองนั้นเสียให้ได้’ เจ้าจงหนุนน้ำใจท่านด้วย”<!--2 ซามูเอล 11:25 TH1971--> {PP 720.1}

## {PP 720.2}

นางบัทเชบาไว้ทุกข์ให้กับสามีตลอดระยะเวลาที่ธรรมเนียมกำหนดไว้ พอสิ้นสุดเวลาดังกล่าว “ดาวิดก็ส่งคนไปให้พานางมาที่พระราชวัง และนางก็ได้เป็นมเหสีของพระองค์”<!--2 ซามูเอล 11:27 TH1971--> ดาวิดเคยมีจิตใจที่เกรงกลัวต่อบาป และเคยเห็นว่าความถูกต้องเป็นเรื่องสำคัญจนท่านไม่ยอมเหยียดมือออกต่อสู้ผู้ที่พระเจ้าทรงเจิมตั้งไว้แม้ในช่วงที่ต้องเสี่ยงชีวิตก็ตาม แต่บัดนี้ท่านได้ตกต่ำมากจนสามารถทำผิดต่อทหารที่ซื่อสัตย์และกล้าหาญที่สุดคนหนึ่งของท่าน และลงมือฆ่าเขาเสีย แล้วยังกล้าเสวยผลแห่งความบาปของตนโดยไม่รู้สึกกระดากใจ อนิจจาเอ๋ย ทองคำเนื้อดีได้เสื่อมเสียแล้ว ทองคำเนื้อละเอียดได้เป็นมลทินด้วยประการฉะนี้ {PP 720.2}

## {PP 720.3}

แต่ไหนแต่ไรมา ซาตานโฆษณาชวนเชื่อให้มนุษย์เห็นว่าถ้าล่วงละเมิดธรรมบัญญัติของพระเจ้าจะได้ดี มันลวงทูตสวรรค์ด้วยการหลอกล่อเช่นนี้ และก็ใช้วิธีเดียวกันในการล่อลวงอาดัมกับเอวาให้ทำบาป มันยังคงใช้วิธีดังกล่าวในการนำคนมากมายให้หลงไปจากการเชื่อฟังพระเจ้า มันหว่านล้อมให้หลงเชื่อว่าทางแห่งการล่วงละเมิดเป็นที่น่าปรารถนา “แต่มันสิ้นสุดลงที่ทางของความมรณา” (สุภาษิต 14:12 TH1971) บุคคลผู้ใดที่ก้าวสู่ทางนั้น แล้วเรียนรู้ว่าผลของมันขมขื่นแค่ไหน และหันกลับก่อนถึงปลายทางผู้นั้นก็เป็นสุข พระเจ้าทรงเมตตาดาวิดและไม่ทรงปล่อยให้ท่านถูกล่อลวงจนพินาศด้วยผลตอบแทนที่หลอกลวงแห่งความบาป {PP 720.3}

## {PP 720.4}

นอกจากนั้นพระเจ้ายังต้องเข้าแทรกเพื่อเห็นแก่คนอิสราเอล ความบาปของดาวิดในเรื่องนางบัทเชบาถูกแพร่งพรายออกไป และมีคนตั้งข้อสงสัยว่าการตายของอุรียาห์เป็นแผนการของดาวิด พระเจ้าทรงเสียพระเกียรติ ตลอดระยะเวลาที่ผ่านมาพระองค์ทรงโปรดปรานและยกย่องท่าน แต่ความบาปของดาวิดทำให้คนเข้าใจพระลักษณะของพระเจ้าผิดไป และดูหมิ่นพระนามของพระองค์ ทำให้มาตรฐานด้านศีลธรรมในอิสราเอลตกต่ำลง คนจำนวนมากจึงไม่มีความรังเกียจต่อบาปเหมือนแต่ก่อน ในขณะเดียวกันคนที่ไม่รักและไม่ยำเกรงพระเจ้าก็รู้สึกฮึกเหิมที่จะทำบาปมากขึ้น {PP 720.4}

## {PP 720.5}

### กลับสู่ครรลอง

พระเจ้าทรงใช้ผู้เผยพระวจนะนาธันให้ติเตียนดาวิดด้วยถ้อยคำที่น่ากลัวยิ่งนัก มีพระราชาน้อยคนที่สามารถรับคำว่ากล่าวเช่นนี้โดยไม่ประหารผู้ท้วงติงทันที นาธันประกาศคำตัดสินของพระเจ้าโดยไม่สะทกสะท้าน แต่กระทำด้วยสติปัญญาที่ได้รับจากสวรรค์เพื่อให้พระราชาเห็นใจ ปลุกจิตสำนึกผิดชอบให้ตื่นขึ้น โดยมุ่งให้ท่านประกาศโทษประหารให้กับตัวท่านเอง ผู้เผยพระวจนะวิงวอนดาวิดในฐานะของผู้ที่พระเจ้าทรงแต่งตั้งให้พิทักษ์สิทธิประชาชนด้วยการเล่าเรื่องเพื่อเรียกร้องความเป็นธรรมจากการถูกทำร้ายรังแก {PP 720.5}

## {PP 721.1}

นาธันกล่าวว่า “ในเมืองหนึ่งมีชาย 2 คน คนหนึ่งมั่งมี อีกคนหนึ่งยากจน คนมั่งมีนั้นมีแพะแกะและโคเป็นอันมาก แต่คนจนนั้นไม่มีอะไรเลย เว้นแต่แกะตัวเมียตัวเดียวที่ซื้อเขามา ซึ่งเขาเลี้ยงไว้และอยู่กับเขา มันได้เติบโตขึ้นพร้อมกับบุตรของเขา กินอาหารร่วมและดื่มน้ำถ้วยเดียวกับเขา นอนในอกของเขา และเป็นเหมือนบุตรสาวของเขา ฝ่ายคนมั่งมีคนนั้นมีแขกคนหนึ่งมาเยี่ยม เขาเสียดายที่จะเอาแพะแกะหรือโคของตนมาทำอาหารเลี้ยงคนที่มาเยี่ยมนั้น จึงเอาแกะตัวเมียของชายคนจนนั้นเตรียมเป็นอาหารให้แก่ชายที่มาเยี่ยมตน”<!--2 ซามูเอล 12:1–4 TH1971--> {PP 721.1}

## {PP 721.2}

พระราชากริ้วอย่างหนักจึงลั่นวาจาออกไปว่า “องค์พระผู้เป็นเจ้าทรงพระชนม์อยู่แน่ฉันใด ผู้ที่ทำเช่นนั้นสมควรตายฉันนั้น เขาจะต้องชดใช้ 4 เท่าสำหรับลูกแกะตัวนั้น เพราะเขาบังอาจทำเช่นนี้และแล้งน้ำใจยิ่งนัก” (2 ซามูเอล 12:5, 6 TNCV) {PP 721.2}

## {PP 721.3}

นาธันจ้องพระราชาเขม็ง แล้วยกมือขวาขึ้นสู่ฟ้าสวรรค์และประกาศด้วยน้ำเสียงที่หนักแน่นว่า “ฝ่าพระบาทคือชายคนนั้นแหละ” “เหตุใดเจ้าจึงเหยียดหยามพระวจนะขององค์พระผู้เป็นเจ้าโดยทำสิ่งที่ชั่วในสายตาของเรา” (2 ซามูเอล 12:7, 9 TNCV) คนบาปอาจจะพยายามปิดบังความผิดของตนไว้จากสายตามนุษย์เหมือนที่ดาวิดทำ เขาอาจจะหาทางกลบเกลื่อนพฤติกรรมชั่วเพื่อไม่ให้คนอื่นรู้เห็นอีกตลอดกาล แต่ “ทุกสิ่งก็ปรากฏแจ้งต่อพระเนตรของพระองค์ผู้ซึ่งเราจะต้องถวายรายงานด้วย” (ฮีบรู 4:13 THSV) “ไม่มีสิ่งใดที่ถูกปิดบังไว้จะไม่ได้รับการเปิดเผยหรือที่ซ่อนไว้จะไม่ถูกทำให้ประจักษ์แจ้ง” (มัทธิว 10:26 TNCV) {PP 721.3}

## {PP 721.4}

นาธันกล่าวว่า “พระเยโฮวาห์พระเจ้าแห่งอิสราเอลตรัสดังนี้ว่า ‘เราได้เจิมตั้งเจ้าไว้ให้เป็นกษัตริย์เหนืออิสราเอล และเราช่วยกู้เจ้าออกจากมือของซาอูล…ทำไมเจ้าดูหมิ่นพระวจนะของพระเจ้า กระทำสิ่งที่ชั่วในสายพระเนตรของพระองค์ เจ้าได้ฆ่าอุรียาห์คนฮิตไทต์เสียด้วยดาบ เอาภรรยาของเขามาเป็นภรรยาของตน และได้ฆ่าเขาเสียด้วยดาบของคนอัมโมน เพราะฉะนั้นดาบนั้นจะไม่คลาดไปจากราชวงศ์ของเจ้า…ดูเถิด เราจะให้เหตุร้ายบังเกิดขึ้นกับเจ้า จากครัวเรือนของเจ้าเอง และเราจะเอาภรรยาของเจ้าไปต่อหน้าต่อตาเจ้า ยกไปให้แก่เพื่อนบ้านของเจ้า…เพราะเจ้าทำการนั้นอย่างลับๆ แต่เราจะกระทำการนี้ต่อหน้าอิสราเอลทั้งสิ้นและอย่างเปิดเผย’”<!--2 ซามูเอล 12:7–12 TH1971--> {PP 721.4}

## {PP 722.1}

คำกล่าวประณามของผู้เผยพระวจนะเขย่าจิตใจดาวิดให้สำนึกผิด ความผิดบาปอันเลวร้ายที่ท่านกระทำทิ่มแทงใจเป็นอย่างยิ่ง ท่านจึงน้อมใจกราบลงต่อพระเจ้า และกล่าวด้วยเสียงสั่นเครือว่า “เรากระทำบาปต่อพระเจ้าแล้ว”<!--2 ซามูเอล 12:13 TH1971--> การกระทำผิดต่อมนุษย์ทุกอย่างล้วนแต่ถูกร้องเรียนไปยังพระเจ้า ดาวิดได้ทำบาปชั่วที่ร้ายแรงทั้งต่ออุรียาห์และต่อนางบัทเชบา ซึ่งท่านก็สำนึกถึงความผิดนี้อย่างลึกซึ้ง แต่ความผิดที่เลวร้ายยิ่งกว่านั้นคือความผิดที่ท่านได้กระทำต่อพระเจ้า {PP 722.1}

## {PP 722.2}

### ผลแห่งความพ่ายแพ้ต่อบาป

ถึงแม้ว่าทั่วทั้งอิสราเอลไม่มีใครที่จะปฏิบัติตามคำพิพากษาที่ให้ประหารชีวิตผู้ที่พระเจ้าทรงเจิมตั้งไว้ กระนั้นดาวิดก็กลัวจนตัวสั่น เพราะเกรงว่าพระเจ้าจะทรงลงโทษให้ท่านจบชีวิตลงอย่างกะทันหันเนื่องจากความผิดที่ไม่ได้รับการอภัย แต่ผู้เผยพระวจนะกล่าวแก่ท่านว่า “องค์พระผู้เป็นเจ้าทรงลบล้างบาปให้ฝ่าพระบาท ฝ่าพระบาทจะไม่ตาย” (2 ซามูเอล 12:13 TNCV) อย่างไรก็ตามความยุติธรรมยังต้องรักษาเอาไว้ คำตัดสินประหารชีวิตดาวิดตกทอดไปยังลูกที่เกิดมาจากการกระทำบาปของท่าน ดังนั้นพระราชาจึงได้รับโอกาสกลับใจ สำหรับดาวิดแล้วต่อให้ต้องถูกประหารชีวิตก็ยังจะไม่ขมขื่นเท่ากับการถูกลงโทษให้ต้องเห็นลูกตายอย่างทุรนทุราย ผู้เผยพระวจนะกล่าวว่า “แต่ฝ่าพระบาททรงทำเช่นนี้เป็นเหตุให้ศัตรูขององค์พระผู้เป็นเจ้าเย้ยหยันอย่างมาก โอรสที่เกิดมาจะสิ้นชีวิต” (2 ซามูเอล 12:14 TNCV) {PP 722.2}

## {PP 722.3}

เมื่อลูกเจ็บป่วยดาวิดอดอาหารและอ้อนวอนขอชีวิตของลูกด้วยความนอบน้อมถ่อมตนเป็นที่สุด ถอดฉลองพระองค์ชั้นนอกออก และวางมงกุฎลง คืนแล้วคืนเล่าที่ท่านนอนอยู่กับพื้นด้วยจิตใจที่แตกสลาย ท่านอธิษฐานขอให้พระเจ้าทรงสงวนชีวิตน้อยๆ ที่ไร้ความผิดแต่กลับต้องทนทุกข์เพราะความผิดของท่าน “บรรดาผู้อาวุโสในราชสำนักมายืนเฝ้าอยู่ใกล้ๆ และทูลเชิญให้เสด็จขึ้นมาเสวยพระกระยาหารกับพวกเขา แต่ดาวิดทรงปฏิเสธ” (2 ซามูเอล 12:17 TNCV) บ่อยครั้งเมื่อมีการประกาศคำพิพากษาลงโทษจากพระเจ้าแก่บุคคลหรือเมืองใดเมืองหนึ่ง ถ้าคนนั้น หรือประชาชนในเมืองนั้นถ่อมตัวลงและกลับใจก็จะพ้นจากภัย และพระเจ้าผู้ทรงเมตตาอยู่เสมอจะทรงอภัยอย่างเร็วพลัน และจะทรงใช้ผู้สื่อสารไปกล่าวถ้อยคำแห่งความสุขสันติ ดาวิดมีกำลังใจขึ้นเมื่อคิดถึงเรื่องนี้จึงทูลอธิษฐานวิงวอนอย่างต่อเนื่องตราบใดที่เด็กนั้นยังมีชีวิตอยู่ เมื่อรับรู้ว่าลูกสิ้นชีวิตแล้ว ท่านน้อมรับคำพิพากษาของพระเจ้าโดยไม่ปริปาก นี่เป็นการลงโทษขั้นแรกตามคำพิพากษาที่ท่านเองบอกว่ายุติธรรม แต่ดาวิดมีกำลังใจขึ้นด้วยการไว้วางใจในพระเมตตาของพระเจ้า {PP 722.3}

## {PP 722.4}

หลายคนเมื่ออ่านประวัติของดาวิดเกิดคำถามว่า ‘ทำไมต้องเปิดเผยเรื่องนี้ ทำไมพระเจ้าทรงเห็นสมควรที่จะเปิดโปงความมัวหมองในชีวิตของผู้ที่ได้รับเกียรติจากสวรรค์ถึงขนาดนี้’ เมื่อผู้เผยพระวจนะได้ประณามความบาปของดาวิด ท่านกล่าวว่า “ฝ่าพระบาททรงทำเช่นนี้เป็นเหตุให้ศัตรูขององค์พระผู้เป็นเจ้าเย้ยหยันอย่างมาก” ( 2 ซามูเอล 12:14 TNCV) มีคนที่เกลียดชังพระเจ้าสืบทอดกันมาในชั่วอายุต่างๆ ที่ชี้ไปยังรอยมลทินบาปในอุปนิสัยของดาวิดและเยาะเย้ยอย่างมีชัยว่า ‘นี่หรือชายที่พระเจ้าทรงพอพระทัย’ ดังนี้แหละจึงมีคนดูหมิ่นศาสนา ทั้งสบประมาทพระเจ้าและพระวจนะของพระองค์ บาปของดาวิดเป็นเหตุให้คนใจแข็งกระด้างขึ้นและไม่ยอมเชื่อในพระเจ้า และยังมีคนจำนวนมากที่กล้าทำบาปโดยเอาเรื่องธรรมะมาบังหน้า {PP 722.4}

## {PP 723.1}

แต่ประวัติของดาวิดไม่ใช่ข้ออ้างที่จะให้ทำบาปแต่อย่างใด พระเจ้าทรงเรียกดาวิดว่าเป็นชายที่พระองค์ทรงพอพระทัยในขณะที่ท่านยังดำเนินตามพระประสงค์ของพระองค์ เมื่อท่านทำบาปท่านไม่ได้เป็นที่พอพระทัยจนกระทั่งท่านได้กลับใจมาหาพระองค์ พระวจนะของพระเจ้าเขียนไว้อย่างชัดเจนว่า “สิ่งซึ่งดาวิดทรงกระทำนั้นไม่เป็นที่พอพระทัยพระเยโฮวาห์” (2 ซามูเอล 11:27 TKJV) และพระองค์ตรัสแก่ดาวิดผ่านผู้เผยพระวจนะว่า “ทำไมเจ้าดูหมิ่นพระวจนะของพระเจ้า กระทำสิ่งที่ชั่วในสายพระเนตรของพระองค์…เพราะฉะนั้นดาบนั้นจะไม่คลาดไปจากราชวงศ์ของเจ้าเพราะเจ้าได้ดูหมิ่นเรา”<!--2 ซามูเอล 12:9–10 TH1971--> ถึงแม้ว่าดาวิดได้หันกลับจากความบาปของตน ได้รับการอภัย และพระเจ้าทรงยอมรับท่านแล้ว แต่ท่านต้องเก็บเกี่ยวผลร้ายที่เกิดจากเมล็ดที่ท่านเองเป็นผู้หว่าน ภัยการลงโทษต่างๆ ที่ตกอยู่บนดาวิดและวงศ์วานของท่านเป็นหลักฐานยืนยันว่าพระเจ้าทรงเกลียดชังความบาป {PP 723.1}

## {PP 723.2}

ก่อนหน้านี้พระเจ้าทรงคุ้มครองดาวิดจากอุบายต่างๆ ของศัตรู และทรงยับยั้งซาอูลโดยตรง แต่ความสัมพันธ์ระหว่างพระเจ้ากับดาวิดได้เปลี่ยนไปหลังจากที่ท่านทำบาป พระเจ้าไม่อาจสนับสนุนความบาปได้เลย และพระองค์ไม่สามารถใช้พระหัตถ์อันทรงฤทธิ์ของพระองค์ป้องกันดาวิดจากผลแห่งความบาปที่ท่านก่อขึ้นเหมือนที่พระองค์ทรงปกป้องท่านจากความมุ่งร้ายของซาอูล {PP 723.2}

## {PP 723.3}

### ความขมขื่นที่ต้องแบกรับ

เหตุการณ์เหล่านี้ได้สร้างความเปลี่ยนแปลงครั้งยิ่งใหญ่ในตัวของดาวิด จิตใจท่านแตกสลายด้วยการตระหนักถึงความบาปของตนและผลพวงมหันต์ที่จะตามมา ท่านรู้สึกว่าพลเมืองของท่านไม่ให้ความเคารพเหมือนแต่ก่อน อิทธิพลของท่านอ่อนแอลง ก่อนหน้านี้ประชาชนมีความเห็นพ้องกันว่าท่านเจริญเพราะตั้งใจปฏิบัติตามพระบัญญัติของพระเจ้า แต่บัดนี้เมื่อพลเมืองรับรู้ถึงความบาปของท่านก็จะเป็นเหตุให้พวกเขาทำบาปกันอย่างสะดวกใจยิ่งขึ้น อำนาจในครอบครัวของท่านเองก็ลดลง ความเคารพนับถือและการเชื่อฟังของบุตรชายแต่ละคนที่เคยมีต่อท่านก็ลดน้อยลง ความสำนึกผิดทำให้ท่านนิ่งเงียบเมื่อถึงคราวที่ควรจะประณามความบาป และทำให้มือไม้หย่อนยานไม่ลงโทษความผิดที่เกิดขึ้นในครอบครัว แบบอย่างที่ชั่วร้ายของดาวิดได้ส่งอิทธิพลเหนือบุตรชายทุกคน และพระเจ้าจะไม่ทรงแทรกแซงเพื่อยับยั้งผลที่ตามมา พระองค์ทรงยอมให้ทุกอย่างดำเนินตามธรรมชาติของมัน ซึ่งเป็นบทเรียนที่ตีสอนดาวิดอย่างหนักหน่วง {PP 723.3}

## {PP 723.4}

นับเป็นเวลาหนึ่งปีเต็มที่ดาวิดลอยนวลหลังจากที่หลงทำบาปโดยทุกอย่างดูเหมือนปกติดี ไม่มีวี่แววว่าพระเจ้าไม่พอพระทัยแต่อย่างใด แต่คำพิพากษาของพระองค์รอลงอาญาอยู่ วันแห่งการลงโทษตามความเป็นธรรมจวนจะมาถึงแล้วอย่างหลีกเลี่ยงไม่ได้ ซึ่งแม้จะกลับใจแล้วก็ไม่สามารถสลัดมันออกไปได้เลย เป็นความทุกข์และความอดสูที่ทอดเงาดำเหนือชีวิตที่เหลืออยู่ของท่าน คนที่อ้างตัวอย่างของดาวิดเพื่อให้ความบาปของตัวเองดูเบาลงควรได้บทเรียนจากพระคัมภีร์ที่สอนว่าทางแห่งการล่วงละเมิดนั้นเป็นหนทางที่ลำบาก แม้ว่าเขาจะหันกลับจากทางชั่วเหมือนอย่างดาวิด แต่ก็จะพบกับผลของความบาปอันขมขื่นที่ยากจะแบกรับได้ {PP 723.4}

## {PP 724.1}

พระเจ้ามีพระประสงค์ให้ประวัติการหลงทำบาปของดาวิดเป็นเครื่องเตือนสติว่า แม้แต่คนที่พระองค์ทรงโปรดปรานและอำนวยพรอย่างมากก็ไม่ควรประมาทจนละเลยการเฝ้าระวังอธิษฐาน สำหรับคนที่พยายามเข้าใจบทเรียนของพระองค์ด้วยการถ่อมใจก็จะได้พระพรจากเรื่องนี้ ในชั่วอายุต่างๆ ที่สืบทอดกันมามีคนนับหมื่นนับแสนที่อ่านเรื่องนี้แล้วตระหนักว่าพวกเขาเสี่ยงอันตรายจากอำนาจล่อลวงของซาตาน การที่ดาวิดได้รับเกียรติจากพระเจ้าอย่างล้นเหลือแต่กลับสะดุดล้มลงในความบาปเป็นเหตุให้พวกเขาตระหนักว่าตนไม่ใช่ที่พึ่งของตน แต่ต้องพึ่งพาในฤทธิ์อำนาจของพระเจ้าด้วยความเชื่อเท่านั้น พวกเขาจึงจะได้รับการปกป้องไม่ให้ทำบาป เมื่อเห็นแล้วว่ากำลังและความปลอดภัยมีอยู่ในพระองค์เท่านั้นพวกเขาจึงไม่กล้าก้าวเข้าไปในอาณาเขตของซาตาน {PP 724.1}

## {PP 724.2}

แม้ก่อนที่คำพิพากษาของพระเจ้าถูกประกาศออกไป ดาวิดเริ่มเก็บเกี่ยวผลจากการล่วงละเมิดแล้ว จิตใจของท่านไม่สงบ ท่านบรรยายถึงความทุกข์ในเวลานั้นในสดุดีบทที่ 32 ว่า {PP 724.2}

## {PP 724.3}

> “ความสุขมีแก่ผู้ที่การล่วงละเมิดของเขาได้รับการอภัย
> > ผู้ที่บาปของเขาได้รับการกลบเกลื่อน
> >
> ความสุขมีแก่ผู้ที่องค์พระผู้เป็นเจ้าไม่ทรงถือโทษบาปของเขา
> > ผู้ซึ่งจิตวิญญาณไม่มีเล่ห์เพทุบาย
> >
> เมื่อข้าพระองค์นิ่งเงียบอยู่ กระดูกของข้าพระองค์ก็สึกกร่อนไป
> > โดยการคร่ำครวญวันยังค่ำ
> >
> เพราะทั้งวันทั้งคืนพระหัตถ์ของพระองค์วางอยู่เหนือข้าพระองค์อย่างหนักหน่วง
> > พละกำลังของข้าพระองค์เหือดแห้งไปเหมือนอยู่ในฤดูร้อนที่แผดเผา”
> > > > (สดุดี 32:1–4 TNCV) {PP 724.3}

## {PP 724.4}

### อธิษฐานเพื่อการกลับใจ

ส่วนสดุดีบทที่ 51 บรรยายถึงการกลับใจของดาวิดเมื่อพระดำรัสของพระเจ้าที่กล่าวโทษความบาปได้มาถึงท่านว่า {PP 724.4}

## {PP 724.5}

> “ข้าแต่พระเจ้า ขอทรงเมตตาข้าพระองค์ตามความรักมั่นคงของพระองค์
>
> ขอทรงลบล้างการล่วงละเมิดทั้งสิ้นของข้าพระองค์ตามพระกรุณาธิคุณอันยิ่งใหญ่ของพระองค์
>
> ขอทรงล้างมลทินทั้งสิ้นของข้าพระองค์ และชำระข้าพระองค์จากบาปของข้าพระองค์
>
> เพราะข้าพระองค์รู้ถึงการล่วงละเมิดของตนแล้ว และบาปของข้าพระองค์อยู่ตรงหน้าข้าพระองค์เสมอ…
>
> ขอทรงชำระข้าพระองค์ด้วยกิ่งหุสบ เพื่อข้าพระองค์จะสะอาด
>
> ขอทรงล้างข้าพระองค์เพื่อข้าพระองค์จะขาวยิ่งกว่าหิมะ
>
> ขอโปรดให้ข้าพระองค์ได้ยินเสียงแห่งความชื่นชมยินดีและความเปรมปรีดิ์
>
> ขอโปรดให้กระดูกที่พระองค์หักทำลายแล้วนั้นปีติยินดี
>
> ขอทรงซ่อนพระพักตร์จากบาปทั้งหลายของข้าพระองค์
>
> ขอทรงลบล้างความผิดทั้งสิ้นของข้าพระองค์
>
> ข้าแต่พระเจ้า ขอทรงสร้างจิตใจที่บริสุทธิ์ในข้าพระองค์
>
> และทรงฟื้นจิตวิญญาณอันมั่นคงขึ้นใหม่ภายในข้าพระองค์
>
> ขออย่าทรงเหวี่ยงข้าพระองค์ไปจากเบื้องพระพักตร์
>
> หรืออย่าทรงนำพระวิญญาณบริสุทธิ์ของพระองค์ไปจากข้าพระองค์
>
> ขอทรงคืนความปีติยินดีในความรอดแก่ข้าพระองค์
>
> และขอประทานจิตใจที่เชื่อฟังเพื่อค้ำชูข้าพระองค์
>
> แล้วข้าพระองค์จะสอนทางของพระองค์แก่ผู้ล่วงละเมิดอื่นๆ
>
> และคนบาปจะหันกลับมาหาพระองค์
>
> ข้าแต่พระเจ้า พระเจ้าผู้ทรงช่วยข้าพระองค์ให้รอด
>
> ขอโปรดช่วยข้าพระองค์ให้พ้นจากความผิดที่ทำให้เขาโลหิตตก
>
> แล้วลิ้นของข้าพระองค์จะร้องสรรเสริญความชอบธรรมของพระองค์”
> > > > (สดุดี 51:1–14 TNCV) {PP 724.5}

## {PP 725.1}

พระราชาของอิสราเอลกำหนดให้มีการขับร้องบทเพลงนี้ถวายพระเจ้าในที่ชุมนุมของประชาชนและในราชสำนัก ต่อหน้าปุโรหิต ตุลาการ ขุนนาง และทหาร ในบทเพลงนี้พระราชาเล่าถึงความบาปและการกลับใจของตน ทั้งบรรยายถึงความหวังที่จะได้รับการอภัยโดยอาศัยพระเมตตาของพระเจ้า ให้ชนรุ่นหลังรับรู้ถึงการล้มลงในบาปของท่านจนถึงรุ่นสุดท้าย แทนที่จะกลบเกลื่อนความบาป ท่านต้องการให้คนอื่นได้บทเรียนจากประวัติอันแสนเศร้าในเรื่องการหลงผิดของท่าน {PP 725.1}

## {PP 725.2}

ดาวิดหันกลับจากความผิดบาปด้วยความจริงใจอย่างลึกซึ้ง ท่านไม่ได้หาทางลดหย่อนผ่อนโทษให้กับตัวเอง ไม่มีความพยายามที่จะหลบหลีกการลงโทษซ่อนอยู่ในคำอธิษฐานของท่านเลย แต่ท่านเห็นว่าการล่วงละเมิดพระบัญญัติของพระเจ้าเป็นสิ่งที่ร้ายแรงยิ่งนัก ท่านตระหนักว่าจิตวิญญาณของท่านเป็นมลทิน จึงรู้สึกขยะแขยงต่อความบาปของตน ท่านไม่ได้อธิษฐานขอการอภัยเท่านั้น แต่ทูลขอจิตใจที่บริสุทธิ์ด้วย ดาวิดไม่ได้ท้อแท้จนหยุดดิ้นรน เพราะท่านประจักษ์ถึงหลักฐานในพระสัญญาของพระเจ้าที่มีต่อเหล่าคนบาปที่กลับใจว่าท่านจะได้รับการอภัยบาปและการยอมรับจากพระองค์ {PP 725.2}

## {PP 725.3}

> “พระองค์ไม่ได้ทรงปีติยินดีในเครื่องบูชา
>
> มิฉะนั้นข้าพระองค์คงจะได้นำมาถวาย
>
> พระองค์ไม่ได้พอพระทัยในเครื่องเผาบูชา
>
> เครื่องบูชาที่พระเจ้าทรงรับคือจิตวิญญาณที่ชอกช้ำ ข้าแต่พระเจ้า
>
> ใจที่ชอกช้ำและสำนึกผิดนั้น พระองค์จะไม่ทรงดูหมิ่น”
> > > > (สดุดี 51:16, 17 TNCV) {PP 725.3}

## {PP 726.1}

ถึงแม้ดาวิดล้มลง แต่พระเจ้าทรงพยุงท่านขึ้น ท่านจึงมีจิตใจที่สอดคล้องกับน้ำพระทัยของพระเจ้าและมีความเห็นอกเห็นใจเพื่อนมนุษย์ด้วยกันมากกว่าก่อนที่หลงทำบาปเสียอีก ท่านร้องเพลงด้วยความปลาบปลื้มใจหลังจากที่ได้รับการกอบกู้ว่า {PP 726.1}

## {PP 726.2}

> “ข้าพระองค์สารภาพบาปต่อพระองค์ และไม่ปิดซ่อนความชั่วช้าไว้
>
> ข้าพระองค์กล่าวว่า ‘ข้าพเจ้าจะสารภาพการล่วงละเมิดทั้งปวงต่อองค์พระผู้เป็นเจ้า’
>
> และพระองค์ก็ทรงอภัยความผิดบาปของข้าพระองค์…
>
> พระองค์ทรงเป็นที่หลบภัยของข้าพระองค์
>
> พระองค์ทรงคุ้มครองข้าพระองค์จากความยากลำบาก
>
> และทรงโอบล้อมข้าพระองค์ด้วยบทเพลงแห่งการช่วยกู้”
> > > > (สดุดี 32:5–7 TNCV) {PP 726.2}

## {PP 726.3}

มีหลายคนบ่นว่าพระเจ้าไม่ทรงยุติธรรมที่ไว้ชีวิตของดาวิดซึ่งมีความผิดร้ายแรงในเมื่อพระองค์ทรงปฏิเสธซาอูลเพราะความบาปที่ดูเหมือนเล็กน้อยกว่าเสียอีก แต่นั่นเป็นเพราะดาวิดถ่อมใจลงและสารภาพความบาป ในขณะที่ซาอูลดูหมิ่นคำตักเตือนว่ากล่าว และมีใจแข็งกระด้างไม่ยอมกลับใจ {PP 726.3}

## {PP 726.4}

ประวัติของดาวิดในช่วงนี้มีความหมายมากสำหรับคนบาปที่กลับใจ เป็นตัวอย่างที่ทรงพลังที่สุดถึงการต่อสู้และการทดลองที่มนุษย์ต้องเผชิญ พร้อมกับเป็นแบบอย่างของการกลับใจอย่างแท้จริงต่อพระเจ้า และความเชื่อในพระเยซูคริสต์องค์พระผู้เป็นเจ้าของเรา เรื่องนี้ได้เป็นกำลังใจให้คนในทุกยุคสมัยที่ทำบาปและถูกจิตสำนึกผิดชอบฟ้องอยู่อย่างหนักหน่วง มีคนของพระเจ้าจำนวนมากที่เคยถูกล่อให้ทำบาป แต่เมื่อพวกเขากำลังจะยอมแพ้ด้วยความสิ้นหวังก็กลับระลึกขึ้นได้ว่า ถึงแม้ว่าดาวิดต้องทนทุกข์เนื่องจากการล่วงละเมิดของตน แต่เมื่อท่านกลับใจอย่างแท้จริงและสารภาพความผิดบาป พระเจ้าทรงยอมรับท่าน เมื่อคิดได้เช่นนี้คนเหล่านั้นก็มีกำลังใจขึ้น ได้กลับใจและพยายามเริ่มต้นใหม่ในการดำเนินตามพระบัญญัติของพระเจ้าอีกครั้ง {PP 726.4}

## {PP 726.5}

เมื่อพระเจ้าทรงตักเตือนผู้ใด ถ้าผู้นั้นถ่อมใจลงสารภาพบาปและกลับใจเหมือนดาวิด เขาจะมั่นใจได้เลยว่าเขายังมีความหวังอยู่ ใครก็ตามที่รับเอาพระสัญญาของพระเจ้าด้วยความเชื่อก็จะได้รับการอภัยบาป พระเจ้าจะไม่มีวันปฏิเสธคนที่กลับใจอย่างแท้จริง พระองค์ทรงสัญญาว่า “ให้เขาเกาะอยู่กับกำลังของเราเพื่อให้เขาทำสันติภาพกับเรา แล้วเขาจะทำสันติภาพกับเรา” (อิสยาห์ 27:5 TKJV) “ให้คนอธรรมละทิ้งทางของเขา และคนไม่ชอบธรรมสละความคิดของเขา ให้เขากลับยังพระเจ้า เพื่อพระองค์จะทรงกรุณาเขา และยังพระเจ้าของเรา เพราะพระองค์จะทรงอภัย*อย่างล้นเหลือ*” (อิสยาห์ 55:7 TH1971) {PP 726.5}
