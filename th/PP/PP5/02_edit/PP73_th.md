---
chapter:
  number: 73
  title:
    th: บั้นปลายชีวิตดาวิด
    en: The Last Years of David
  url: https://legacy.egwwritings.org/?para=84.3535
  basedon: ศึกษาควบคู่กับ 2 ซามูเอล 24; 1 พงศ์กษัตริย์ 1; 1 พงศาวดาร 24; 28; 29
---

## {PP 746.1}

การโค่นล้มอับซาโลมไม่ได้นำสันติภาพมาสู่อาณาจักรอิสราเอลในทันที มีคนจำนวนมากทั่วประเทศร่วมในการกบฏ ดาวิดจึงไม่ยอมกลับไปที่นครหลวงของตนเพื่อสารต่อการปกครองนอกเสียจากแต่ละเผ่าจะเชิญท่านให้กลับไป ในความวุ่นวายหลังจากความพ่ายแพ้ของอับซาโลมไม่มีใครออกมาดำเนินการเพื่อเชิญกษัตริย์กลับเข้ากรุงในทันที ในที่สุดเมื่อเผ่ายูดาห์รับภารกิจอัญเชิญดาวิดกลับมา เผ่าอื่นๆ เกิดความอิจฉาจึงก่อการปฏิวัติ แต่ไม่ช้าก็สามารถปราบปรามได้ และความสงบสุขก็กลับคืนสู่อิสราเอลอีกครั้ง {PP 746.1}

## {PP 746.2}

ประวัติของดาวิดได้กลายเป็นบทเรียนที่สำคัญที่สุดอย่างหนึ่งถึงภัยอันตรายที่คุกคามจิตวิญญาณของผู้ที่มีอำนาจ ทรัพย์สิน และเกียรติยศฝ่ายโลก ซี่งเป็นสิ่งที่คนส่วนใหญ่ต้องการมากที่สุด มีน้อยคนที่เคยผ่านประสบการณ์ที่ช่วยหล่อหลอมเขาให้พร้อมสำหรับการทดลองเช่นนี้เหมือนดาวิด ชีวิตของผู้เลี้ยงแกะในวัยหนุ่มของท่านได้สอนบทเรียนให้ท่านรู้จักนอบน้อมถ่อมตน ให้อดทนในหน้าที่การงาน และดูแลฝูงแกะของตนอย่างทนุถนอม ท่านสัมผัสกับธรรมชาติผ่านชีวิตที่สันโดดท่ามกลางเนินเขา และได้ฝึกความเป็นอัจฉริยะด้านดนตรีและกาพย์กลอน สิ่งเหล่านี้นำความคิดของท่านให้ระลึกถึงพระผู้สร้าง นอกจากนี้ยังมีช่วงเวลาอันยาวนานที่ฝึกนิสัยในถิ่นทุรกันดารที่ท่านต้องใช้ความกล้าหาญ ความทรหดอดทน และการเชื่อวางใจในพระเจ้า พระองค์ทรงกำหนดสิ่งเหล่านี้ทั้งหมดเพื่อเตรียมดาวิดให้พร้อมที่จะครองบัลลังก์อิสราเอล ดาวิดเคยได้ผ่านประสบการณ์อันล้ำเลิศแห่งความรักของพระเจ้า เคยได้รับพระวิญญาณบริสุทธิ์อย่างมากมาย และเคยเห็นในประวัติของซาอูลว่าสติปัญญาของมนุษย์ไร้ค่าเสียจริงๆ ถึงกระนั้นความสำเร็จฝ่ายโลกและเกียรติยศศักดิ์ศรีได้ทำให้อุปนิสัยของดาวิดอ่อนแอลงจนท่านพ่ายแพ้ต่อการทดลองของซาตานครั้งแล้วครั้งเล่า {PP 746.2}

## {PP 746.3}

การคบค้าสมาคมกับชนชาติต่างๆ ที่ไม่นับถือพระเจ้าทำให้คนอิสราเอลอยากเลียนแบบขนบธรรมเนียมของพวกเขา และเกิดความทะเยอทะยานอยากเป็นที่ยกย่องของชาวโลก ซึ่งพวกเขาควรได้รับความนับถือในฐานะที่เป็นประชากรของพระเยโฮวาห์ แต่เมื่อความหยิ่งและความเชื่อมั่นในตัวเองเพิ่มขึ้น คนอิสราเอลกลับไม่พอใจในความโดดเด่นจากความเป็นคนของพระเจ้า เพราะเห็นว่าการได้ทัดเทียมกับประเทศเพื่อนบ้านสำคัญกว่า แนวคิดนี้ได้เปิดประตูสู่การทดลองอย่างหลีกเลี่ยงไม่ได้ ดาวิดคิดจะขยายอาณาเขตด้วยการทำสงครามกับชนชาติอื่น ท่านจึงตั้งเป้าให้ชายฉกรรจ์ทุกคนต้องผ่านการเกณฑ์ทหาร และเพื่อให้แผนการนี้สำเร็จจำเป็นจะต้องมีการสำรวจจำนวนประชากร ความเย่อหยิ่งและความทะเยอทะยานอยู่เบื้องหลังเหตุการณ์นี้ การนับประชาชนจะช่วยให้เห็นความแตกต่างระหว่างความอ่อนแอของอาณาจักรเมื่อดาวิดขึ้นครองราชย์กับความเข้มแข็งและความเจริญรุ่งเรืองภายใต้การปกครองของท่าน การกระทำดังกล่าวจะ(ยิ่ง)ทำให้กษัตริย์และประชาชนมีความทะนงตัวมากขึ้น ซึ่งมีความเชื่อมั่นในตัวเองมากเกินพออยู่แล้ว พระคัมภีร์เขียนไว้ว่า “ซาตานลุกขึ้นเล่นงานอิสราเอล และดลใจให้ดาวิดทำสำมะโนไพร่พลอิสราเอล” (1 พงศาวดาร 21:1 TNCV) ความเจริญของอิสราเอลภายใต้การปกครองของดาวิดมาจากพระพรของพระเจ้าไม่ใช่เพราะความสามารถของกษัตริย์หรือความเข้มแข็งของกองทัพ แต่การเพิ่มกำลังพลจะทำให้ชนชาติโดยรอบพากันเห็นว่าคนอิสราเอลไว้วางใจในกองทัพ ไม่ใช่ในฤทธานุภาพของพระเยโฮวาห์ {PP 746.3}

## {PP 747.1}

แม้ว่าคนอิสราเอลมีความภาคภูมิใจในความรุ่งเรืองของชาติ แต่พวกเขาไม่เห็นดีด้วยกับแผนการของดาวิดที่จะเพิ่มจำนวนของทหารเกณฑ์ ที่ผ่านมาทุกครั้งที่มีการนับประชากร พวกปุโรหิตและเจ้าหน้าที่บริหารท้องถิ่นจะเป็นฝ่ายดำเนินการ แต่เมื่อมีคนจำนวนมากไม่พอใจในข้อเสนอของดาวิด จึงมีคนลงความเห็นว่าจะต้องใช้เจ้าหน้าที่ทหารดำเนินการในครั้งนี้ แต่จุดประสงค์ของการนับจำนวนประชากรขัดต่อหลักการปกครองที่มีองค์พระผู้เป็นเจ้าเป็นประมุขของชาติ แม้แต่โยอาบที่ก่อนหน้านี้เคยพิสูจน์ว่าไม่สนใจเรื่องศีลธรรมยังคัดค้านว่า “‘ขอพระเจ้าทรงเพิ่มประชากรของพระองค์อีกร้อยเท่าของที่มีอยู่แล้ว ข้าแต่พระราชาเจ้านายของข้าพระบาท แต่ประชาชนนี้ทั้งสิ้นเป็นผู้รับใช้ของเจ้านายของข้าพระบาทมิใช่หรือ ไฉนเจ้านายของข้าพระบาทจึงรับสั่งเช่นนี้ ไฉนพระองค์จึงทรงนำกรรมชั่วมาสู่อิสราเอล’ แต่โยอาบขัดรับสิ่งมิได้ยึงจากไป และไปตลอดคนอิสราเอลทั้งสิ้น และกลับมายังเยรูซาเล็ม” (1 พงศาวดาร 21:3–4 TH1971) การนับประชาชนยังไม่แล้วเสร็จเมื่อดาวิดสำนึกถึงความบาปของตน ท่านรู้สิกผิดจึง “ทูลพระเจ้าว่า ‘ข้าพระองค์ได้ทำบาปใหญ่ยิ่งในการที่ข้าพระองค์ได้กระทำสิ่งนี้ ข้าแต่พระองค์ ขอทรงให้อภัยความบาปชั่วของผู้รับใช้ของพระองค์ เพราะข้าพระองค์ได้กระทำการอย่างโง่เขลามาก’” (1 พงศาวดาร 21:8 TH1971) รุ่งเช้าผู้เผยพระวจนะกาดได้นำข่าวมาถึงดาวิดว่า “พระเจ้าตรัสดังนี้ว่า จงเลือกเอาตามที่เจ้าพอใจ คือกันดารอาหาร 3 ปี หรือการล้างผลาญโดยศัตรูของเจ้า 3 เดือนขณะที่ดาบของศัตรูจะขับเจ้าทัน หรือดาบของพระเจ้า 3 วันคือโรคระบาดบนแผ่นดิน และทูตของพระเจ้าทำลายทั่วไปในดินแดนทั้งสิ้นของอิสราเอล” แล้วผู้เผยพระวจนะลงท้ายว่า “บัดนี้ขอทรงพิจารณาดูว่าจะให้ข้าพระบาทกราบทูลพระองค์ผู้ทรงใช้ข้าพระบาทมาว่าประการใด” (1 พงศาวดาร 21:11–12 TH1971) {PP 747.1}

## {PP 748.1}(Edit to here)

พระราชาตอบว่า “เราลำบากใจมาก แต่ขอตกอยู่ในอุ้งพระหัตถ์ขององค์พระผู้เป็นเจ้าดีกว่าตกอยู่ในเอื้อมมือของมนุษย์ เพราะพระเมตตาคุณของพระองค์ใหญ่หลวงนัก” (1 พงศาวดาร 21:13 TNCV) {PP 748.1}

## {PP 748.2}

ภัยพิบัติจึงเกิดขึ้นทั่วแผ่นดิน ทำให้คนอิสราเอลล้มตาย 70,000 คน โรคยังระบาดไม่ถึงนครหลวงเมื่อ “ดาวิดแหงนพระพักตร์ทรงเห็นทูตของพระเจ้ายืนระหว่างแผ่นดินโลกและฝ่าสวรรค์ และในมือถือดาบที่ชักออกเหนือเยรูซาเล็ม แล้วดาวิดและพวกผู้ใหญ่สวมผ้ากระสอบซบหน้าลง” ดาวิดทูลอ้อนวอนต่อพระเจ้าเพื่อคนอิสราเอลว่า “ข้าพระองค์มิใช่หรือที่บัญชาให้นับประชาชน ข้าพระองค์เป็นผู้ได้กระทำบาป และได้กระทำความชั่วร้ายยิ่งนัก แต่บรรดาแกะเหล่านี้เขาได้กระทำอะไร ข้าแต่พระเยโฮวาห์พระเจ้าของข้าพระองค์ ขอพระหัตถ์ของพระองค์อยู่เหนือข้าพระองค์ และพงศ์พันธุ์ของข้าพระองค์ แต่ขออย่าให้โรคร้ายนั้นอยู่เหนือประชากรของพระองค์” (1 พงศาวดาร 21:16–17 TH1971) {PP 748.2}

## {PP 748.3}

ประชาชนไม่พอใจในการนับจำนวนพลเมือง แต่พวกเขายังหลงอยู่ในความบาปเดียวกันกับที่ดลใจดาวิดในครั้งนี้ พระเจ้าทรงใช้ความบาปของอับซาโลมลงโทษดาวิด และในทำนองเดียวกันพระองค์ทรงใช้ความผิดของดาวิดเพื่อลงโทษความบาปของประชาชนอิสราเอล {PP 748.3}

## {PP 748.4}

ทูตมรณะรั้งมืออยู่นอกเขตเยรูซาเล็ม และยืนอยู่บนภูเขาโมริยาห์ “ที่ลานนวดข้าวของโอรนันคนเยบุส” (1 พงศาวดาร 21:15 TH1971) ดาวิดไปที่ภูเขานั้นและสร้างแท่นบูชาแด่พระเจ้าตามถ้อยคำของผู้เผยพระวจนะ “และทรงถวายเครื่องเผาบูชาและเครื่องสานติบูชา และกราบทูลออกพระนามพระเยโฮวาห์ และพระเจ้าทรงตอบพระองค์ด้วยไฟจากสวรรค์บนแท่นเครื่องเผาบูชา” “พระเจ้าทรงสดับฟังคำอธิษฐานเพื่อแผ่นดินนั้น และโรคร้ายก็ระงับเสียจากอิสราเอล” (1 พงศาวดาร 21:26; 2 ซามูเอล 24:25 TH1971) {PP 748.4}

## {PP 748.5}

สถานที่สร้างแท่นบูชานั้นถูกยกให้เป็นแดนศักดิ์สิทธิ์ตั้งแต่นั้นมา โอรนันขอมอบถวายผืนดินดังกล่าวแก่ดาวิด แต่พระราชาปฏิเสธไม่ยอมรับ โดยกล่าวว่า “‘เราจะซื้อเอาตามราคาเต็ม เราจะไม่เอาของของเจ้าถวายพระเจ้า หรือถวายสิ่งที่เรามิได้เสียค่าเป็นเครื่องเผาบูชา’ ดาวิดจึงทรงชำระให้โอรนันเป็นทองคำน้ำหนัก 600 เชเขลเพื่อที่นั้น” (1 พงศาวดาร 21:24–25 TH1971) สถานที่แห่งนี้เป็นที่เดียวกันที่อับราฮัมสร้างแท่นบูชาเพื่อถวายบุตรชาย บัดนี้เป็นสถานที่ทำพิธีศักดิ์สิทธิ์ขอบคุณพระเจ้าที่ทรงช่วยกู้ครั้งใหญ่นี้ ต่อมาเป็นสถานที่เดียวกันที่ถูกเลือกให้ซาโลมอนสร้างพระวิหาร {PP 748.5}

## {PP 749.1}

ยังมีเรื่องร้ายอีกเรื่องหนึ่งที่ทอดเงาอยู่เหนือบั้นปลายชีวิตของดาวิด เมื่อท่านอายุ 70 ปี ความทุกข์และการกรำแดดกรำฝนช่วงที่ต้องพเนจรในวัยหนุ่ม การเข้าศึกสงครามหลายครั้งหลายครา การตรากตรำในช่วงหลังล้วนแต่บั่นทอนกำลังวังชาของท่าน แม้ว่าสมองยังปราดเปรื่องอยู่ แต่สังขารเริ่มออดแอด ในสภาพที่แก่ชรานั้นท่านอยากอยู่ลำพัง จึงไหวไม่ทันกับเหตุการณ์ที่เกิดขึ้นในอาณาจักร การกบฏก็ก่อตัวขึ้นอีกครั้งภายใต้เงาราชบัลลังก์ เป็นอีกครั้งหนึ่งที่ผลของการตามใจลูกปรากฏให้เห็น คราวนี้คนที่คิดอยากขึ้นบัลลังก์คืออาโดนียาห์ ฝ่ายรูปลักษณ์ภายนอก เขา “เป็นคนหล่อเหลา” (1 พงศ์กษัตริย์ 1:6 TNCV) แต่ภายในจิตใจนั้นเป็นคนสะเพร่าและขาดคุณธรรม เขาแทบจะไม่ได้รับการอบรมเรื่องการยับยั้งชั่งใจในช่วงวัยหนุ่มเลย เพราะ “ราชบิดาของเขาไม่เคยห้ามปรามหรือถามว่า ‘เหตุใดเจ้าจึงทำเช่นนั้น’” (1 พงศ์กษัตริย์ 1:6 TNCV) บัดนี้เขากบฏต่ออำนาจของพระเจ้าที่พระองค์ทรงแต่งตั้งให้ซาโลมอนสืบราชบัลลังก์ ซาโลมอนมีคุณสมบัติที่จะเป็นผู้นำอิสราเอลมากกว่าพี่ชาย ทั้งในด้านความสามารถพื้นฐานและในด้านคุณธรรม แต่ถึงแม้ว่าจะมีความชัดเจนว่าพระเจ้าทรงเลือกใคร ก็ยังมีคนเข้าข้างอาโดนียาห์จนได้ โยอาบผู้มีความผิดนานาประการจงรักภักดีต่อราชบัลลังก์เสมอมา แต่บัดนี้กลับร่วมในแผนสมทบคิดเพื่อล้มล้างซาโลมอน อาบีอาธาผู้เป็นปุโรหิตก็อีกคนหนึ่ง {PP 749.1}

## {PP 749.2}

แผนการกบฏก่อตัวขึ้นจนสุกงอม ผู้เป็นแนวร่วมได้รวมตัวกันเลี้ยงฉลองนอกเมืองไปไม่ไกลเพื่อประกาศการขึ้นครองราชญ์ของอาโดนียาห์ แต่แผนการของพวกเขาถูกสกัดไว้เพราะคนที่จงรักภักดีไม่กี่คนที่ขัดขวางได้ทันการณ์ ซึ่งมีคนสำคัญดังนี้คือ ศาโดกปุโรหิต ผู้เผยพระวจนะนาธัน และบัทเชบาผู้เป็นแม่ของซาโลมอน คนเหล่านี้ทูลพระราชาให้รับทราบถึงสถานการณ์(นี้) และเตือนสติท่านถึงพระดำรัสของพระเจ้าที่ให้ซาโลมอนสืบราชบัลลังก์ต่อจากท่าน ดาวิดจึงสละราชบัลลังก์ทันทีเพื่อซาโลมอนจะได้ขึ้นครอง พวกเขาจึงทำพิธีเจิมตั้งซาโลมอนในบัดนั้น และป่าวประกาศถึงการเป็นกษัตริย์ของท่าน แผนสมทบคิดถูกขยี้ลงอย่างสิ้นเชิง และตัวแปรสำคัญถูกตัดสินให้ประหารชีวิต ส่วนอาบียาธาห์ได้รับการไว้ชีวิตเพื่อเห็นแก่ตำแหน่งและความจงรักภักดีที่เขาเคยมีต่อดาวิด แต่ก็ต้องถูกปลดจากตำแหน่งมหาปุโรหิต ตำแหน่งนี้จึงตกไปอยู่ในเชื้อสายของศาโดกต่อไป มีการพักการลงทัณฑ์ชั่วคราวให้โยอาบและอาโดนียาห์ แต่หลังจากการมรณภาพของดาวิด เขาทั้งสองได้รับโทษประหารชีวิตเนื่องด้วยความผิดของตน ดาวิดต้องคำพิพากษาให้ชดใช้ถึง 4 เท่า และในการประหารชีวิตลูกชายคนนี้คำพิพากษาดังกล่าวจึงครบสูมบูรณ์ เป็นการยืนยันวันว่าความบาปของดาวิดเป็นที่หน้ารังเกียจสำหรับพระเจ้า {PP 749.2}

## {PP 750.1}

ตั้งแต่ดาวิดเริ่มการปกครอง แผนการที่ท่านใฝ่ฝันมากที่สุดคือการสร้างพระวิหารถวายพระเจ้า ถึงแม้ว่าท่านไม่ได้รับอนุญาตให้สร้างเอง แต่ท่านก็ยังแสดงความกระตือรือร้นเพื่อให้แผนการนี้สำเร็จ ท่านได้รวบรวมวัสดุที่ล้ำค่าไว้มากมาย ทั้งเงินทอง หินโมรา พลอยหลากสี หินอ่อนและไม้มีค่า บัดนี้สมบัติล้ำค่าเหล่านี้จะต้องมอบให้คนอื่น เพราะต้องเป็นมือของคนอื่นที่จะสร้างพระนิเวศให้กับหีบพันธสัญญาอันเป็นสัญลักษณ์ของการสถิตอยู่ของพระเจ้า {PP 750.1}

## {PP 750.2}

เมื่อพระราชาเห็นว่าเวลาของท่านเหลือไม่มากแล้ว ท่านจึงเรียกบรรดาผู้นำในอิสราเอลมาพร้อมกับตัวแทนจากทุกภาคส่วนในราชอาณาจักรเพื่อมอบมรดกนี้ให้พวกเขาดูแลต่อ ท่านปรารถนาที่จะสั่งเสียและให้พวกเขารับปากว่าจะสนับสนุนงานใหญ่นี้ เนื่องจากสภาพร่างกายที่อ่อนแอไม่มีใครคาดหวังให้ดาวิดมาในพิธีถ่ายโอนอำนาจด้วยตนเอง แต่พระเจ้าทรงเสริมกำลังให้ท่านมีมากขึ้นกว่าปกติ ท่านจึงสามารถกล่าวคำโอวาทกับประชาชนของท่านเป็นครั้งสุดท้าย ท่านเล่าถึงความปรารถนาของตนเองที่จะสร้างพระวิหาร และถึงพระบัญชาของพระเจ้าที่กำหนดให้ซาโลมอนเป็นผู้ดำเนินการในโครงการนี้ โดยที่พระองค์ทรงรับรองว่า “ซาโลมอนบุตรของเจ้าจะสร้างนิเวศของเราและลานนิเวศของเรา เพราะเราได้เลือกเขาให้เป็นลูกของเรา และเราจะเป็นพ่อของเขา เราจะสถาปนาราชอาณาจักรของเขาให้อยู่เป็นนิตย์ ถ้าเขาจะเพียรแน่วแน่อยู่ในการรักษาปฏิบัติตามบัญญัติของเรา อย่างที่เขาทำอยู่ในวันนี้” ดาวิดจึงกล่าวว่า “เพราะฉะนั้นต่อหน้าบรรดาคนอิสราเอลทั้งปวง อันเป็นชุมนุมชนของพระเจ้า และต่อพระกรรณของพระเจ้าของเรา จงประพฤติตามและแสวงพระบัญญัติทั้งสิ้นของพระเยโฮวาห์พรพะเจ้าของเจ้าทั้งหลาย เพื่อเจ้าจะได้กรรมสิทธิ์แผ่นดินอันดีนี้ และมอบไว้ให้เป็นมรดกของลูกหลานผู้มาภายหลังเจ้า สืบไปเป็นนิตย์” (1 พงศาวดาร 28:6–7, 8 TH1971) {PP 750.2}

## {PP 750.3}

ดาวิดได้เรียนรู้ด้วยประสบการณ์ส่วนตัวว่าเส้นทางของผู้ที่แยกตัวออกจากพระเจ้านั้นลำบากเหลือเกิน ท่านได้สัมผัสในตัวท่านเองว่าพระบัญญัติที่ตนได้ล่วงละเมิดนั้นกล่าวโทษท่านอยู่ และเคยต้องเก็บเกี่ยวผลของการล่วงละเมิดนั้น ท่านเป็นห่วงบรรดาผู้นำอิสราเอลสุดหัวใจอยากให้พวกเขาซื่อสัตย์ต่อพระเจ้า และให้ซาโลมอนรักษาธรรมบัญญัติของพระองค์ ทั้งให้หลีกเลี่ยงความบาปที่บั่นทอนอำนาจของบิดา คือบาปที่ทำให้พระเจ้าเสียพระเกียรติ และทำให้ชีวิตของท่านเองขมขื่น ดาวิดตระหนักว่า ถ้าซาโลมอนจะต้านทานการทดลงที่จะกระหน่ำเข้ามาหาท่านในตำแหน่งที่สูงส่งนั้น ซาโลมอนจะต้องมีจิตใจที่อ่อนน้อมถ่อมตน ต้องไว้วางใจพระเจ้าอย่างสม่ำเสมอ และเฝ้าระวังอย่างไม่หยุดหย่อน เพราะซาตานเล็งธนูใส่ผู้ที่อยู่ในตำแหน่งสูงเช่นนี้ ดาวิดหันไปหาลูกชายที่ได้รับการรับรองให้เป็นผู้สืบราชบัลลังก์ แล้วกล่าวกับท่านว่า “ซาโลมอนบุตรของเราเอ๋ย เจ้าจงรู้จักพระเจ้า และจงปรนนิบัติพระองค์ด้วยใจจริง และด้วยความเต็มใจของเจ้า เพราะพระเจ้าทรงพิจารณาจิตใจทั้งปวง และทรงเข้าใจในแผนงานและความคิดทั้งปวง ถ้าเจ้าแสวงหาพระองค์เจ้าจะพบพระองค์ แต่ถ้าเจ้าทอดทิ้งพระองค์ พระองค์จะทรงเหวี่ยงเจ้าออกไปเสียเป็นนิตย์ บัดนี้จงฟังให้ดี เพราะว่าพระเจ้าทรงเลือกเจ้าให้สร้างพระนิเวศเพื่อเป็นสถานนมัสการ จงเข้มแข็งและทำให้สำเร็จเถิด” (1 พงศาวดาร 28:9–10 TH1971) {PP 750.3}

## {PP 751.1}

ดาวิดมอบแผนปฏิบัติการสร้างพระวิหารที่ละเอียดให้ซาโลมอน พร้อมกับแบบแผนของทุกส่วน และอุปกรณ์ทั้งหลายที่จะใช้ในพระวิหารตามที่พระเจ้าทรงสำแดงให้ท่าน ซาโลมอนยังอ่อนวัย ท่านจึงคิดอยากหลีกเลี่ยงความรับผิดชอบที่จะสร้างพระวิหารและการปกครองประชากรของพระเจ้าเพราะเป็นภารกิจที่หนักมาก แต่ดาวิดกล่าวกับบุตรชายคนนี้ว่า “จงเข้มแข็งและกล้าหาญและทำให้สำเร็จเถิด อย่ากลัวเลย อย่าขยาด เพราะว่าพระเยโฮวาห์พระเจ้า คือพระเจ้าของข้าทรงสถิตกับเจ้า พระองค์จะไม่ทรงปล่อยให้เจ้าล้มเหลวหรือทอดทิ้งเจ้า” (1 พงศาวดาร 28:20 TH1971) {PP 751.1}

## {PP 751.2}

ดาวิดวิงวอนประชาชนทั้งสิ้นอีกครั้งว่า “ซาโลมอนบุตรของเราซึ่งเป็นผู้เดียวที่พระเจ้าทรงเลือกไว้นั้น ยังเป็นคนหนุ่มและไม่มีความชำนาญ การงานก็ใหญ่โต เพราะว่ามหานิเวศนั้นมิใช่สำหรับคน แต่สำหรับพระเจ้า เพราะฉะนั้นเราจึงจัดเตรียมไว้สำหรับพระนิเวศของพระเจ้าเต็มความสามารถของเรา” แล้วท่านระบุวัสดุทั้งหลายที่ท่านได้รวบรวมไว้ กล่าวเพิ่มเติมว่า “ยิ่งกว่านั้นอีกนอกจากสิ่งที่เราจัดหาไว้สำหรับนิเวศศักดิ์สิทธิ์แล้ว เรายังมีทองคำและเงินเป็นสมบัติของเราเอง และเพราะความรักของเราที่มีต่อพระนิเวศของพระเจ้าของเรา เราขอมอบให้แก่พระนิเวศแห่งพระเจ้าของเราดังนี้ ทองคำ 3,000 ตะลันต์[^1] เป็นทองคำเมืองโอฟีร์ และเงินถลุงแล้ว 7,000 ตะลันต์ เพื่อจะบุผนังพระนิเวศ” ท่านถามประชาชนที่นำของถวายมาด้วยใจกว้างซึ่งชุมนุมกันในขณะนั้นว่า “ใครบ้างเต็มใจที่จะถวายของพร้อมกับถวายตัวแด่พระเจ้าในวันนี้” (1 พงศาวดาร 29:1–5 TH1971) {PP 751.2}

[^1]: 1 ตะลันต์เท่ากับ 34.2 กก.

## {PP 751.3}

ประชาชนพร้อมใจกันถวาย “หัวหน้าของตระกูล บรรดาเจ้านายของเผ่า ทั้งนายพันนายร้อยและพนักงานดูแลคาชการก็ถวายด้วยความเต็มใจ เขาทั้งหลายถวายเพื่องานปรนนิบัติแห่งพระนิเวศของพระเจ้า เป็นทองคำ 5,000 ตะลันต์ และ 10,000 ดาริค เงิน 10,000 ตะลันต์ ทองสัมฤทธิ์ 18,000 ตะลันต์ และเหล็ก 100,000 ตะลันต์ ผู้ใดมีเพชรพลอยก็ถวายไว้ที่คลังพระนิเวศของพระเจ้า…แล้วประชาชนก็เปรมปรีดิ์ เพราะเขาถวายสิ่งเหล่านี้ตามความสมัครใจของเขา เพราะเขาถวายด้วยความจริงใจแด่พระเจ้า ดาวิดพระราชาก็ทรงเปรมปรีดิ์เป็นที่ยิ่งด้วย” (1 พงศาวดาร 29:6–9 TH1971) {PP 751.3}

## {PP 752.1}

“เพราะฉะนั้นดาวิดจึงสรรเสริญพระเจ้าต่อหน้าชุมนุมชนทั้งปวง และดาวิดทูลว่า ‘ข้าแต่พระเยโฮวาห์พระเจ้าแห่งอิสราเอลบรรพบุรุษของข้าพระองค์ทั้งหลาย สาธุการแด่พระองค์เป็นนิตย์และเป็นนิตย์ ข้าแต่พระเจ้า ความยิ่งใหญ่ ฤทธานุภาพ พระสิริ ชัยชนะและความโอ่อ่ากระการเป็นของพระองค์ และบรรดาสิ่งที่มีอยู่ในฟ้าสวรรค์ และในแผ่นดินโลกเป็นของพระองค์ ข้าแต่พระเจ้า ราชอาณาจักรเป็นของพระองค์ และพระองค์ทรงเป็นที่ยกย่องเป็นจอมของสิ่งสารพัด ทั้งความมั่งคั่งและเกียรติมาจากพระองค์ และพระองค์ทรงครอบครองอยู่เหนือทุกสิ่ง ฤทธานุภาพและมหิทธิฤทธิ์อยู่ในพระหัตถ์ของพระองค์ และอยู่ที่พระหัตถ์ของพระองค์ที่จะทรงกระทำให้ใหญ่ยิ่งและประทานกำลังแก่ทั้งมวล บัดนี้ข้าพระองค์ทั้งหลายโมทนาพระคุณพระองค์ผู้เป็นพระเจ้าของข้าพระองค์ และสรรเสริญพระนามอันรุ่งโรจน์ของพระองค์ แต่ข้าพระองค์เป็นผู้ใด และชนชาติของข้าพระองค์เป็นผู้ใด ที่ข้าพระองค์ทั้งหลายจะสามารถถวายแด่พระองค์ด้วยความเต็มใจเช่นนี้ เพราะว่าสิ่งของทุกอย่างมาจากพระองค์ ข้าพระองค์ทั้งหลายได้ถวายของที่เป็นของพระองค์แด่พระองค์เท่านั้น เพราะว่าข้าพระองค์ทั้งหลายเป็นคนต่างด้าวต่างแดนต่อพระพักตร์พระองค์ และเป็นคนอาศัยอยู่ชั่วคราว ดังที่บรรพบุรุษของข้าพระองค์ได้เป็นอย่างนั้นมาแล้ว วันปีของข้าพระองค์บนแผ่นดินโลกเป็นเหมือนเงา และไม่มีอะไรจริง ข้าแต่พระเยโฮวาห์พระเจ้าของข้าพระองค์ทั้งหลาย ของมากมายเหล่านี้ทั้งสิ้นซึ่งข้าพระองค์จัดหาเพื่อสร้างพระนิเวศถวายแด่พระองค์ เพื่อพระนามบริสุทธิ์ของพระองค์มาจากพระหัตถ์ของพระองค์ และเป็นของพระองค์ทั้งสิ้น ข้าแต่พระเจ้าของข้าพระองค์ ข้าพระองค์ทราบแน่ว่า พระองค์ทรงทดลองจิตใจ และทรงพอพระทัยในความเที่ยงธรรม’” (1 พงศาวดาร 29:10–17 TH1971) {PP 752.1}

## {PP 752.2}

“‘ส่วนข้าพระองค์ ข้าพระองค์ได้ถวายทุกสิ่งเหล่านี้ทั้งสิ้น ด้วยความเต็มใจในความเที่ยงธรรมแห่งจิตใจของข้าพระองค์ และบัดนี้ข้าพระองค์ชื่นใจที่ได้เห็นประชากรของพระองค์ผู้ซึ่งอยู่ ณ ที่นี้ได้เต็มใจถวายด้วยความชื่นบานต่อพระองค์ ข้าแต่พระเยโฮวาห์พระเจ้าของอับราฮัม อิสอัคและอิสราเอลบรรพบุรุษของข้าพระองค์ทั้งหลาย ขอพระองค์ทรงรักษาความประสงค์ และความคิดในใจของประชากรของพระองค์ให้เป็นเช่นนี้เสมอไป และขอทรงตั้งจิตใจของเขาทั้งหลายให้มั่นในพระองค์ ขอพระองค์ทรงโปรดซาโลมอนบุตรของข้าพระองค์ให้มีจิตใจจริงที่จะรักษาบรรดาพระบัญญัติของพระองค์ พระโอวาทของพระองค์ และกฎเกณฑ์ของพระองค์ และให้กระทำทุกอย่างเหล่านี้ และสร้างนิเวศตามซึ่งข้าพระองค์ได้ตระเตรียมไว้แล้วนั้น’ แล้วดาวิดตรัสกับชุมนุมชนทั้งปวงว่า ‘จงถวายสาธุการแด่พระเยโฮวาห์พระเจ้าของท่านทั้งหลาย’ และชุมนุมชนทั้งปวงก็สรรเสริญพระเยโฮวาห์พระเจ้าของเขาทั้งหลาย และก้มศีรษะของเขาทั้งหลายลงและนมัสการพระเจ้า” (1 พงศาวดาร 29:17–20 TH1971) {PP 752.2}

## {PP 752.3}

พระราชาได้รวบรวมวัสดุล้ำค่าเพื่อการสร้างและการตกแต่งพระวิหารด้วยความใส่ใจยิ่งนัก ท่านได้แต่งเพลงสดุดีอันไพเราะไว้หลายเพลงซึ่งจะมีคนร้องเพลงสดุดีเหล่านี้ให้ดังกังวานตามห้องต่างๆ ของพระวิหารต่อเนื่องกันหลายปี บัดนี้จิตใจของท่านเปรีมปรีดิ์ในพระเจ้าเมื่อผู้หลักผู้ใหญ่และหัวหน้าทั้งหลายของคนอิสราเอลตอบรับคำวิงวอนของท่าน และอุทิศถวายตนสำหรับงานสำคัญที่วางไว้ข้างหน้า ในเมื่อพวกเขาอุทิศตนเพื่อการรับใช้พวกเขาคิดว่าอยากทำมากกว่านี้ เขาทั้งหลายจึงนำทรัพย์สินส่วนตัวมาถวายเข้าราชคลัง ดาวิดซาบซึ้งว่าตนไม่คู่ควรที่จะ(ทำหน้าที่)รวบรวมวัสดุที่จะใช้ในการสร้างพระนิเวศของพระเจ้า ฉะนั้นท่าทีของพวกขุนนางที่พร้อมใจกันตอบสนอง ทั้งความเต็มใจในการถวายทรัพย์สินแด่พระเยโฮวาห์และในการอุทิศถวายตนเองเพื่อรับใช้พระองค์ทำให้จิตใจของดาวิดชื่นบานอย่างยิ่ง พระเจ้าแต่พระองค์เดียวเท่านั้นที่ทรงโน้มน้าวจิตใจประชากรของพระองค์ได้เช่นนี้ และจะต้องถวายเกียรติแด่พระเจ้าไม่ใช่มนุษย์ พระองค์ทรงเป็นผู้อำนวยแผ่นดินโลกให้อุดมด้วยของประเสริฐอันล้ำค่ามากมายให้ประชาชน และพระวิญญาณบริสุทธิ์ทรงดลใจให้พวกเขามีใจพรักพร้อมนำของมีค่าที่ตนมีอยู่มาเพื่อใช้ในพระวิหาร ทั้งหมดทั้งสิ้นล้วนแต่มาจากพระองค์ ถ้าความรักของพระองค์ไม่ได้ดลใจประชาชน ความพยายามต่างๆ ของพระราชาก็จะเปล่าประโยชน์ และพระวิหารก็จะไม่มีวันได้ถูกสร้างขึ้นมา {PP 752.3}

## {PP 753.1}

(พระพรที่มนุษย์ได้รับจากพระเจ้าอย่างล้นเหลือนั้นยังเป็นของพระองค์อยู่) พระเจ้าทรงทดลองมนุษย์ด้วยการประทานของมีค่าและสวยงามจากแผ่นดินไว้ในมือของพวกเขา เพื่อหยั่งความรักของเขาทั้งหลายที่มีต่อพระองค์ และเพื่อวัดดูว่าพวกเขามีความซาบซึ้งต่อพระพรจากพระองค์ว่าลึกซึ้งเพียงไร ไม่ว่าจะเป็นทรัพย์สินเงินทอง ทรัพย์สินทางปัญญา ให้เราถวายแทบพระบาทของพระเยซูด้วยความเต็มใจ โดยทูลตามถ้อยคำของดาวิดว่า “ทุกสิ่งล้วนแต่มาจากพระองค์ ข้าพระองค์ทั้งหลายเพียงแต่ถวายสิ่งที่มาจากพระหัตถ์ของพระองค์” (1 พงศาวดาร 29:14 TNCV) {PP 753.1}

## {PP 753.2}

เมื่อดาวิดรู้สึกว่าชีวิตของท่านใกล้ถึงจุดสิ้นสุดแล้ว ท่านยังแบกภาระในใจเรื่องซาโลมอนและความเจริญของราชอาณาจักรอิสราเอลที่ส่วนใหญ่ขึ้นกับความซื่อสัตย์ของพระราชา “พระองค์ทรงกำชับซาโลมอนราชโอรสของพระองค์ว่า ‘เรากำลังจะเป็นไปตามทางของโลกแล้ว จงเข้มแข็งและสำแดงตัวของเจ้าให้เป็นลูกผู้ชาย และจงรักษาพระบัญชากำชับของพระเยโฮวาห์พระเจ้าของเจ้า คือดำเนินในบรรดาพระมรรคาของพระองค์และรักษากฎเกณฑ์ของพระองค์ พระบัญญัติของพระองค์ กฎหมายของพระองค์ และพระโอวาทของพระองค์ ดังที่ได้จารึกไว้ในธรรมบัญญัติของโมเสส เพื่อเจ้าจะได้จำเริญในบรรดาการซึ่งเจ้าได้กระทำ และในที่ใดๆ ที่เจ้าไป เพื่อพระเจ้าจะได้สถาปนาพระวจนะของพระองค์ซึ่งพระองค์ตรัสเกี่ยวกับเราว่า “ถ้าลูกหลานทั้งหลายของเจ้าระมัดระวังในวิถีทางทั้งหลายของเขา ที่จะดำเนินต่อหน้าเราด้วยความซื่อสัตย์อย่างสุดจิตสุดใจของเขา ราชวงศ์จะไม่ขาดชายที่จะนั่งบนบัลลังก์ของอิสราเอล”’” (1 พงศ์กษัตริย์ 2:1–4 TH1971) {PP 753.2}

## {PP 754.1}

“วาทะสุดท้ายของดาวิด” ตามที่บันทึกไว้ในพระคัมภีร์คือบทเพลง เป็นบทเพลงที่แสดงถึงการไว้วางใจ ถึงหลักการที่สูงส่ง และความเชื่อที่ไม่มีวันดับ ซึ่งเขียนไว้ดังนี้ {PP 754.1}

## {PP 754.2}

> “วาทะของดาวิดบุตรเจสซี
> วาทะของผู้ที่องค์ผู้สูงสุดทรงเชิดชู
> บุรุษผู้ได้รับการเจิมตั้งโดยพระเจ้าของยาโคบ
> ผู้ขับขานบทเพลงของอิสราเอล
> พระวิญญาณขององค์พระผู้เป็นเจ้าตรัสผ่านข้าพเจ้า…
> ‘เมื่อผู้หนึ่งปกครองปวงชนด้วยความชอบธรรม
> เมื่อเขาปกครองด้วยความยำเกรงพระเจ้า
> เขาก็เป็นเช่นแสงอรุณ
> ดั่งอรุโณทัยอันไร้เมฆหมอก
> ประดุจฟ้ากระจ่างหลังฝน
> ซึ่งทำให้หญ้างอกขึ้นมาจากผืนดิน’
> พระเจ้าทรงตั้งพงศ์พันธุ์ของข้าพเจ้าไว้ไม่ใช่หรือ
> พระองค์ทรงทำพันธสัญญานิรันดร์กับข้าพเจ้าอย่างสมบูรณ์
>
> > และมั่นคงทุกส่วนทุกตอนไม่ใช่หรือ
>
> พระองค์จะไม่ทรงให้ความรอด
> และความปรารถนาทั้งปวงของข้าพระองค์สัมฤทธิ์ผลหรือ” (2 ซามูเอล 23:1–5 TH1971) {PP 754.2}

## {PP 754.3}

การล้มลงในความบาปของดาวิดใหญ่ยิ่งนัก แต่การกลับใจของท่านก็ลึกซึ้ง ความรักของท่านร้อนแรง และความเชื่อก็แรงกล้า พระเจ้าทรงอภัยให้ท่านมาก ฉะนั้นท่านจึงรักพระองค์มาก (ลูกา 7:47 TH1971) {PP 754.3}

## {PP 754.4}

บทเพลงสดุดีของดาวิดครอบคลุมประสบการณ์ทั้งหมดของมนุษย์ ตั้งแต่ความทุกข์ใจที่สำนึกในความบาป และจิตใจที่ฟ้องร้องตนเองไปจนถึงความเชื่อที่ลึกซึ้งเป็นที่สุด และการร่วมสามัคคีธรรมกับพระเจ้าผู้สูงสุด ประวัติของดาวิดสอนให้รู้ว่าความบาปมีแต่จะนำความอับอายและความทุกข์โศกมาให้ แต่ความรักของพระเจ้าสามารถหยั่งเข้าไปถึงก้นบึ้งของหัวใจ และความเชื่อสามารถฉุดคนที่กลับใจขึ้นมาให้มีส่วนในการเป็นบุตรบุญธรรมของพระเจ้า ในบรรดาพระสัญญาของพระเจ้าทั้งหมดที่บันทึกไว้ในพระคัมภีร์ เรื่องของดาวิดเป็นเครื่องยืนยันที่หนักแน่นที่สุดถึงความซื่อสัตย์ ความยุติธรรมและพระเมตตาของพระเจ้าตามพันธสัญญาของพระองค์ {PP 754.4}

## {PP 754.5}

มนุษย์ “เป็นดั่งเงาที่หายวับไปไม่คงอยู่” “แต่ความรักมั่นคงของพระเจ้านั้นดำรงอยู่ตั้งแต่นิรันดร์กาลถึงนิรันดร์กาลต่อผู้ที่ยำเกรงพระองค์ และความชอบธรรมของพระองค์ต่อหลานเหลน ต่อบรรดาผู้ที่รักษาพันธสัญญาของพระองค์ และระลึกอยู่ที่จะกระทำตามข้อบังคับของพระองค์” (โยบ 14:2 TNCV; อิสยาห์ 40:8; สดุดี 103:17, 18 TH1971) {PP 754.5}

## {PP 754.6}

“ทุกสิ่งที่พระเจ้าทรงทำจะดำรงอยู่นิรันดร์” (ปัญญาจารย์ 3:14 TNCV) {PP 754.6}

## {PP 754.7}

พระสัญญาที่พระเจ้าทรงสัญญาไว้แก่ดาวิดและวงศ์วานของท่านประเสริฐ เป็นพระสัญญานิรันดร์กาลที่สำเร็จอย่างสมบูรณ์ในพระเยซูคริสต์ องค์พระผู้เป็นเจ้าตรัสว่า {PP 754.7}

## {PP 755.1}

“เราได้ปฏิญาณกับดาวิดผู้รับใช้ของเรา…เพื่อว่ามือของเราจะอยู่กับเขาเป็นนิตย์ และแขนของเราจะเสริมกำลังของเขา…ความสัตย์สุจริต และครามรักมั่นคงของเราจะอยู่กับเขา และกำลังของเขาจะเป็นที่เชิดชูโดยนามของเรา เราจะเอามือของเขาวางไว้บนทะเล และมือขวาของเขาบนแม่น้ำทั้งหลาย เขาจะร้องต่อเราว่า ‘พระองค์ทรงเป็นพระบิดาของข้าพระองค์ พระเจ้าของข้าพระองค์ และเป็นพระศิลาแห่งความรอดของข้าพระองค์’ และเราจะให้เขาเป็นบุตรหัวปี สูงที่สุดในบรรดาพระราชาแห่งแผ่นดินโลก เราจะเก็บความรักมั่นคงของเราไว้ให้เขาเป็นนิตย์ และพันธสัญญาของเราจะตั้งมั่นคงอยู่เพื่อเขา” (สดุดี 89:3–28 TH1971) {PP 755.1}

## {PP 755.2}

> “เราจะสถาปนาเชื้อสายของเขาไว้เป็นนิตย์
> บัลลังก์ของเขาจะยืนยงอยู่คู่ฟ้าสวรรค์” (สดุดี 89:29 TNCV) {PP 755.2}

## {PP 755.3}

> “ท่านจะสู้คดีของคนยากจนแห่งประชาชน
> ให้การช่วยให้พ้นแก่ลูกหลานของคนขัดสน
> และจะทุบผู้บีบบังคับเป็นชิ้นๆ
> พวกเขาจะเกรงกลัวพระองค์ตราบที่ดวงอาทิตย์และดวงจันทร์คงอยู่
> ตลอดทุกชั่วอายุ…
> ในสมัยของท่านคนชอบธรรมจะเจริญขึ้น
> และสันติภาพอันอุดมจนไม่มีดวงจันทร์
> ท่านจะครอบครองจากทะเลถึงทะเล
> และจากแม่น้ำนั้นถึงที่สุดปลายแผ่นดินโลก”
> “นามของท่านจะดำรงอยู่เป็นนิตย์
> ชื่อเสียงของท่านจะยั่งยืนอย่างดวงอาทิตย์
> คนจะอวยพรกันเองโดยใช้ชื่อท่าน
> ประชาชาติทั้งปวงจะเรียกท่านว่าผู้ได้รับพระพร” (สดุดี 72:4–8, 17 TKJV) {PP 755.3}

## {PP 755.4}

“ด้วยมีเด็กคนหนึ่งเกิดมาเพื่อเรา มีบุตรชายคนหนึ่งประทานมาให้เรา และการปกครองจะอยู่ที่บ่าของท่าน และท่านจะเรียกนามของท่านว่า ‘ที่ปรึกษามหัศจรรย์ พระเจ้าผู้ทรงมหิทธิฤทธิ์ พระบิดานิรันดร์ องค์สันติราช’” “บุตรนั้นจะเป็นใหญ่ และจะทรงเรียกว่า เป็นบุตรของพระเจ้าสูงสุด พระเจ้าจะทรงประทานพระที่นั่งของดาวิดบรรพบุรุษของท่านให้แก่ท่าน และท่านจะครอบครองพงศ์พันธุ์ของยาโคบสืบไปเป็นนิตย์ และแผ่นดินของท่านจะไม่รู้จักสิ้นสุดเลย” (อิสยาห์ 9:6; ลูกา 1:32, 33 TH1971) {PP 755.4}
