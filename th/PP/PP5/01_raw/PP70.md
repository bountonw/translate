---
book:
  title:
    th: บรรพชนกับผู้เผยพระวจนะ เล่ม 4
    en: Patriarchs and Prophets
chapter:
  number: 70 
  title:
    th: การปกครองของดาวิด
    en: The Reign of David 
  url: https://legacy.egwwritings.org/?para=84.3303
  basedon: ศึกษาควบคู่กับ 2 ซามูเอล 5:6–25; 6; 7; 9; 10
author:
  en: Ellen White
  th: เอเลน ไวท์
translator:
  en: Brian Wilson
  th: บุญต้น วิลสัน
---

## มีชัยเหนือศัตรูรอบด้าน

ทันทีที่ดาวิดขึ้นปกครองอยู่เหนืออิสราเอล ท่านเริ่มแสวงหาสถานที่ที่เหมาะสมเป็นเมืองหลวง จึงเลือกที่แห่งหนึ่งซึ่งห่างจากเมืองเฮโบรน 20 ไมล์ ให้เป็นที่ตั้งเมืองกรุงแห่งอาณาจักรของท่าน ก่อนที่โยชูวาได้นำกองทัพอิสราเอลข้ามแม่น้ำจอร์แดนสถานที่แห่งนั้นเรียกว่า “ซาเล็ม” อยู่ใกล้กับสถานที่ที่อับราฮัมพิสูจน์ความจงรักภักดีที่มีต่อพระเจ้า และเป็นเมืองของเมลคีเซเดคปุโรหิตของพระเจ้าสูงสุด 800 ปีก่อนพิธีราชาภิเษกของดาวิด เมืองซาเล็มอยู่ในเขตศูนย์กลางของประเทศ และตั้งอยู่ที่สูงมีเนินเขาโดยรอบเป็นแนวป้องกัน อยู่ตรงรอยต่อระหว่างเขตแดนเผ่าเบนยามินและเผ่ายูดาห์ และอยู่ใกล้ดินแดนของเผ่าเอฟราอิม ส่วนเผ่าอื่นๆ สามารถเข้าถึงได้ง่าย {PP 703.1}

ชาวฮีบรูต้องขับไล่ชาวคานาอันที่เหลืออยู่ออกไปให้หมดเสียก่อนที่จะยึดครองสถานที่ดังกล่าว เพราะคนเหล่านี้ครอบครองที่มั่นบนภูเขาศิโยนและภูเขาโมริยาห์อยู่ ที่มั่นนั้นเรียกว่าเยบุสและชาวเมืองก็คือคนเยบุสนั่นเอง ตลอดหลายศตวรรษคนทั้งปวงพากันเชื่อว่าเมืองดังกล่าวไม่สามารถตีให้แตกได้ แต่ชาวฮีบรูล้อมและยึดเมืองนั้นภายใต้การบัญชาของโยอับ และเพื่อตอบแทนวีรกรรมในครั้งนี้โยอับได้รับการแต่งตั้งให้เป็นผู้บัญชาการสูงสุดเหนือกองทัพอิสราเอล ถึงตอนนี้เมืองเยบุสก็กลายเป็นเมืองหลวงของชาติ และชื่อเดิมที่คนไร้พระเจ้าเรียกนั้นก็ถูกเปลี่ยนเป็นเยรูซาเล็ม {PP 703.2}

เมืองไทระเป็นเมืองที่เจริญรุ่งเรืองซึ่งอยู่ติดทะเลเมดิเตอร์เรเนียน ปกครองโดยกษัตริย์ฮีราม บัดนี้ท่านหวังทำพันธสัญญากับกษัตริย์แห่งอิสราเอล และช่วยดาวิดในการสร้างพระราชวังที่กรุงเยรูซาเล็ม ท่านจึงส่งคณะทูตจากเมืองไทระ พร้อมด้วยเหล่าสถาปนิก กรรมกร และขบวนอันยาวเหยียดที่ขนส่งวัสดุ เช่น ไม้ราคาแพง ต้นสนซีดาร์และวัสดุอื่นๆ ที่ล้ำค่า {PP 703.3}

ข่าวที่ชนชาติอิสราเอลเข้มแข็งขึ้นภายใต้การปกครองของดาวิด บวกกับการยึดครองที่มั่นของชาวเยบุสและการทำพันธไมตรีกับกษัตริย์ฮีรามได้ปลุกเร้าชาวฟีลิสเตียให้เกิดความแค้นเคืองต่อชาวอิสราเอล พวกเขาจึงบุกเข้ามาด้วยกองกำลังที่เข้มแข็งและตั้งค่ายในหุบเขาเรฟาอิมไม่ไกลจากกรุงเยรูซาเล็มนัก ดาวิดพร้อมทหารของท่านถอยไปตั้งหลักในที่มั่นแห่งศิโยนเพื่อรอฟังว่าพระเจ้าจะทรงนำทางอย่างไร “ดาวิดจึงถามองค์พระผู้เป็นเจ้าว่า ‘ข้าพระองค์ควรออกไปโจมตีพวกฟีลิสเตียหรือไม่ พระองค์จะทรงมอบพวกเขาไว้ในมือของข้าพระองค์หรือไม่’ องค์พระผู้เป็นเจ้าตรัสตอบว่า ‘ไปเถิด เพราะเราจะมอบพวกฟีลิสเตียให้เจ้าแน่นอน’” (2 ซามูเอล 5:19 TNCV) {PP 703.4}

ดาวิดจึงพากองทัพไปโจมตีชาวฟีลิสเตียทันที นอกจากท่านสามารถชนะและทำลายพวกเขาแล้ว ท่านยังยึดเอารูปพระต่างๆ ที่ชาวฟีลิสเตียนำมาเพื่อรับประกันชัยชนะของตนอีกด้วย ชาวฟีลิสเตียรู้สึกอับอายขายหน้าที่พ่ายแพ้จึงรวบรวมกองกำลังที่ใหญ่กว่าเดิมและกลับไปเพื่อสู้กับคนอิสราเอลเป็นคำรบสอง และก็เป็นอีกครั้งหนึ่งที่พวกเขา “ขยายแนวอยู่ในหุบเขาเรฟาอิม” (2 ซามูเอล 5:22 TH1971) ดาวิดทูลถามองค์พระผู้เป็นเจ้าอีกครั้งหนึ่ง และพระองค์ผู้ทรงดำรงอยู่ในนิรันดร์กาลที่ทรงเรียกพระองค์เองว่า “เราเป็น” ทรงนำกองทัพอิสราเอลด้วยพระองค์เอง {PP 704.1}

พระเจ้าตรัสสั่งดาวิดว่า “อย่าบุกโจมตีทางด้านหน้า แต่จงโอบล้อมด้านหลัง แล้วรุกเข้าโจมตีทางด้านหน้าของหมู่ต้นยางสน เมื่อเจ้าได้ยินเสียงคล้ายเสียงย่ำเท้าบนยอดต้นยางสน จงบุกเข้าไปโดยเร็ว เพราะเป็นสัญญาณว่าองค์พระผู้เป็นเจ้าได้เสด็จไปล่วงหน้าเพื่อเล่นงานกองทัพฟีลิสเตียแล้ว” (2 ซามูเอล 5:23–24 TNCV) ถ้าหากดาวิดทำตามแบบอย่างของซาอูลที่เลือกทางของตนเอง ท่านก็จะไม่ได้รับชัยชนะ แต่ท่านทำตามที่พระองค์ทรงบัญชาไว้ จึงสามารถ “โจมตีกองทัพคนฟีลิสเตียตั้งแต่เมืองกิเบโอนถึงเมืองเกเซอร์ กิตติศัพท์ของดาวิดก็ลือไปสู่บรรดาประเทศทั้งหลาย และพระเจ้าทรงให้ประชาชาติทั้งปวงครั่นคร้ามดาวิด” (1 พงศาวดาร 14:16, 17 TH1971) {PP 704.2}

## การย้ายหีบพันธสัญญาที่ผิดพลาด

บัดนั้นเองบัลลังก์ของดาวิดได้รับการสถาปนาไว้อย่างแข็งแกร่งมั่นคง ไม่มีกองทัพศัตรูใดๆ มารุกราน ท่านจึงหันไปจัดการกับสิ่งที่ตนตั้งใจกระทำมานานแล้ว คือการอัญเชิญหีบพันธสัญญาของพระเจ้ามายังกรุงเยรูซาเล็ม นับเป็นเวลาหลายปีที่หีบพันธสัญญาอยู่ที่เมืองคีริยาทเยอาริมซึ่งอยู่ห่างไกลจากเยรูซาเล็ม 9 ไมล์ แต่ถึงเวลาแล้วที่สัญลักษณ์แห่งการสถิตอยู่ด้วยของพระเจ้าจะถูกย้ายเข้ามาเพื่อเป็นเกียรติให้แก่เมืองหลวง {PP 704.3}

ดาวิดรวบรวมบุรุษระดับแนวหน้าของอิสราเอลจำนวน 30,000 คนมา เพราะท่านตั้งใจให้เหตุการณ์ครั้งนี้เป็นการฉลองที่ยิ่งใหญ่มโหฬาร ประชาชนให้การตอบรับด้วยความปีติยินดี มหาปุโรหิตพร้อมกับปุโรหิตคนอื่นๆ หัวหน้าและคนสำคัญๆ ของแต่ละเผ่าต่างก็มารวมตัวกันที่คีริยาทเยอาริม ดาวิดอิ่มเอิบไปด้วยใจที่ร้อนรนอันบริสุทธิ์ มีคนนำหีบพันธสัญญาออกมาจากบ้านของอาบีนาดับ และวางไว้บนเกวียนเล่มใหม่ที่ถูกลากด้วยวัว ในขณะที่ลูกชายสองคนของอาบีนาดับเป็นผู้เฝ้าดูแล {PP 704.4}

บรรดาชายชาวอิสราเอลเดินตามขบวนพร้อมด้วยเสียงโห่ร้องและการร้องเพลงอย่างชื่นบาน เสียงมหาชนคละเคล้าไปกับเสียงบรรเลงของเครื่องดนตรี “ดาวิดกับพงศ์พันธุ์อิสราเอลก็ร่าเริงกันอยู่ต่อพระพักตร์พระเจ้าด้วยเต็มกำลังของเขาทั้งหลาย มีการร้องเพลง เล่นพิณเขาคู่และพิณใหญ่ รำมะนา กรับ และฉาบ” (2 ซามูเอล 6:5 TH1971) ชาวอิสราเองไม่ได้เห็นการฉลองชัยอย่างนี้มานานแล้ว คนทั้งหลายเดินทางขึ้นเขาลงห้วยตามเส้นทางที่มุ่งหน้าไปสู่นครบริสุทธิ์ด้วยใจเบิกบาน {PP 704.5}

แต่ “เมื่อพวกเขามาถึงลานนวดข้าวของนาโคนวัวสะดุดเสียหลัก อุสซาห์ยื่นมือออกไปยึดหีบพันธสัญญาของพระเจ้าไว้ พระพิโรธขององค์พระผู้เป็นเจ้าจึงพลุ่งขึ้นต่ออุสซาห์ และทรงประหารเขาที่บังอาจทำอย่างไม่ยำเกรงพระองค์ เขาตายอยู่ข้างหีบพันธสัญญาของพระเจ้า” (2 ซามูเอล 6:6–7 TNCV) ทันใดนั้นความสยดสยองเข้าครอบงำฝูงชนแทนที่ความชื่นชมยินดี ดาวิดตกตลึง ในใจสงสัยถึงความยุติธรรมของพระเจ้า ท่านตั้งใจที่จะให้เกียรติหีบพันธสัญญาในฐานะที่เป็นสัญลักษณ์ของการสถิตอยู่ของพระเจ้า เหตุไฉนพระองค์ทรงลงทัณฑ์อย่างน่ากลัวเช่นนี้ ทำให้ความชื่นบานกลายเป็นความโศกเศร้าและการไว้ทุกข์ ดาวิดรู้สึกไม่ปลอดภัยเสียแล้วที่จะให้หีบพันธสัญญาอยู่ใกล้ท่าน จึงตั้งใจปล่อยให้มันอยู่ในที่ที่มันอยู่ในขณะนั้น มีการหาสถานที่สำหรับหีบพันธสัญญาในบริเวณใกล้เคียง คือบ้านของโอเลดเอโดมชาวเมืองกัทนั้นเอง {PP 705.1}

การตายของอุสซาห์เป็นการลงโทษของพระเจ้าเพราะการฝ่าฝืนพระบัญชาที่ชัดเจนที่สุดของพระองค์ พระเจ้าตรัสสั่งผ่านโมเสสถึงวิธีการเคลื่อนย้ายหีบพันธสัญญาอย่างจำเพาะเจาะจง คือมีแต่ปุโรหิตเท่านั้นที่สืบเชื้อสายจากอาโรนที่สามารถแตะต้องหีบได้ หรือแม้แต่มองหีบในสภาพที่ไม่คลุมผ้า พระองค์ตรัสสั่งว่า “คนโคฮาทจะเข้ามาหามสิ่งเหล่านี้ แต่พวกเขาจะแตะต้องสิ่งบริสุทธิ์ไม่ได้ มิฉะนั้นจะต้องตาย” (กันดารวิถี 4:15 TNCV) พวกปุโรหิตจะต้องคลุมหีบก่อน แล้วคนโคฮาสจึงจะยกไปโดยใช้คานหามที่สอดไว้ในห่วงข้างๆ หีบ คานหามนั้นจะต้องไม่ถูกถอดออกเลย ส่วนคนตระกูลเกอร์โชน และตระกูลเมรารีที่มีหน้าที่ดูแลพวกผ้าม่าน ไม้กรอบ และเสาต่างๆ โมเสสให้เกวียนและวัวเพื่อใช้ในการขนย้ายสิ่งที่อยู่ในการดูแลของพวกเขา “แต่ท่านมิได้มอบอะไรให้แก่บุตรของโคฮาท เพราะงานปรนนิบัติของเขาเป็นงานที่ต้องหามสิ่งของบริสุทธิ์” (กันดารวิถี 7:9 TH1971) ฉะนั้นกรณีการขนย้ายหีบพันธสัญญาจากคีริยาทเยอาริมมีการได้ฝ่าฝืนพระบัญชาของพระเจ้าแบบไม่มีทางแก้ตัวเลย {PP 705.2}

ดาวิดพร้อมกับประชาชนของท่านได้รวมตัวกันเพื่อดำเนินการในงานที่บริสุทธิ์ศักดิ์สิทธิ์ ทุกคนต่างมีความชื่นชมยินดีในภารกิจนั้น แต่พระเจ้าไม่อาจยอมรับงานถวายดังกล่าวนี้ได้ เพราะไม่ได้ทำตามที่พระองค์ทรงบัญชาไว้ เมื่อชาวฟีลิสเตียที่ไม่รู้จักธรรมบัญญัติของพระเจ้าได้วางหีบพันธสัญญาไว้บนเกวียนเพื่อส่งคืนชาวอิสราเอล พระเจ้าทรงยอมรับความตั้งใจของพวกเขา แต่สำหรับคนอิสราเอลมีพระดำรัสที่ชัดเจนอยู่ในมือที่ชี้นำอย่างละเอียดถึงเรื่องนี้ เมื่อเพิกเฉยต่อพระบัญชาดังกล่าวก็เท่ากับเป็นการไม่ถวายเกียรติแด่พระเจ้า ส่วนอุสซาห์ก็มีความผิดมากกว่าใคราเพราะการบังอาจของเขา อุสซาห์ได้ละเมิดพระบัญญัติของพระเจ้าจนไม่รู้สึกถึงความศักดิ์สิทธิ์ของพระบัญญัตินั้น เขามีความบาปที่ไม่ได้สารภาพ และแม้ว่าพระเจ้าทรงห้ามไว้แล้ว เขาก็ยังอาจเอื้อมแตะต้องสัญลักษณ์ของการสถิตอยู่ของพระองค์ พระเจ้าไม่ทรงยอมรับการเลือกเชื่อฟังแต่เฉพาะส่วนใดส่วนหนึ่งหรือการรักษาพระบัญญัติของพระองค์อย่างหละหลวม พระองค์มีพระประสงค์ให้ชาวอิสราเอลทั้งปวงเห็นความสำคัญของการรักษากฎเกณฑ์ของพระองค์อย่างเข้มงวดโดยผ่านทางการลงโทษอุสซาห์ ฉะนั้นการตายของชายคนหนึ่งอาจเป็นเหตุให้คนทั้งชาติกลับใจ และจะเป็นเครื่องป้องกันคนนับพันนับหมื่นให้พ้นการต้องถูกลงโทษได้ {PP 705.3}

ดาวิดรู้สึกว่าความคิดจิตใจของท่านมีส่วนที่ผิดต่อน้ำพระทัยของพระเจ้า พอเห็นอุสซาห์ถูกลงโทษทำให้ท่านกลัวหีบพันธสัญญา ชะรอยท่านมีความบาปที่จะนำไปสู่การถูกลงโทษด้วย  แต่โอเบดเอโดมถึงแม้จะกลัวจนตัวสั่นก็ต้อนรับหีบพันธสัญญาด้วยความยินดี โดยถือว่ามันเป็นสัญลักษณ์อันศักดิ์สิทธิ์ของความโปรดปรานจากพระเจ้าที่มีต่อผู้ที่เชื่อฟังพระองค์ คนอิสราเอลทั้งปวงหันมาให้ความสนใจกับครัวเรือนของชาวเมืองกัทคนนี้ “และพระเจ้าทรงอำนวยพระพรแก่โอเบดเอโดมและครัวเรือนของเขาทั้งสิ้น” (2 ซามูเอล 6:11 TH1971){PP 706.1}

การทรงตำหนิของพระเจ้าได้บังเกิดผลในใจของดาวิด ท่านตระหนักอย่างที่ไม่เคยเป็นมาก่อนว่าธรรมบัญญัติของพระเจ้ามีความศักดิ์สิทธิ์เพียงไร และมนุษย์จำเป็นต้องปฏิบัติตามอย่างเคร่งครัด ส่วนความโปรดปรานที่โอเบดเอโดมได้รับ ทำให้ดาวิดมีความหวังขึ้นมาอีกครั้งว่า บางทีหีบพันธสัญญาอาจนำพระพรให้กับตนเองและพลเมืองของท่านก็เป็นได้ {PP 706.2}

## เคลื่อนย้ายหีบพันธสัญญาสู่นครหลวง

เมื่อเวลาผ่านไปครบ 3 เดือน ดาวิดตัดสินใจที่จะลองเคลื่อนย้ายหีบพันธสัญญาอีกครั้ง คราวนี้ท่านใส่ใจทุกรายละเอียดที่พระเจ้าทรงบัญชาไว้อย่างระมัดระวัง และเรียกผู้หลักผู้ใหญ่ในชาติให้มารวมตัวกันอีกครั้งหนึ่ง คนจำนวนมากมาชุมนุมกันอยู่รอบบ้านของชาวเมืองกัทคนนั้น พวกที่พระเจ้าทรงกำหนดไว้ได้หามหีบพันธสัญญาด้วยท่าทีที่เคารพยำเกรง ฝูงชนเดินตามหลังด้วยใจระทึกขณะที่ขบวนมหาชนออกเดินทางไป พอเคลื่อนไปข้างหน้าได้ 6 ก้าว มีเสียงแตรดังขึ้นเป็นสัญญาณให้หยุด ดาวิดสั่งให้มีการถวาย “โคตัวหนึ่งกับลูกโคตัวหนึ่ง” (2 ซามูเอล 6:13 TH1971) บัดนี้ความชื่นชมยินดีได้เข้ามาแทนที่ความสั่นสะท้าน พระราชาทรงถอดเครื่องฉลองพระองค์ และคาดเอโฟดผ้าป่านธรรมดาเหมือนกับที่ปุโรหิตใส่[^1] การที่ทำเช่นนี้ไม่ได้หมายความว่าดาวิดหลงคิดเอาว่าตนมีสิทธิ์ทำหน้าที่ปุโรหิต เพราะแม้คนอื่นที่ไม่ใช่ปุโรหิตก็สามารถใส่ผ้าเอโฟดได้ แต่ในพิธีศักดิ์สิทธิ์ของการเคลื่อนย้ายหีบท่านต้องการยืนอยู่ต่อพระพักตร์พระเจ้าในฐานะที่เท่าเทียมกับพลเมืองของท่าน ในวันนั้นพระเยโฮวาห์เท่านั้นที่จะต้องได้รับการยกย่องบูชา และรับการถวายเกียรติแต่เพียงผู้เดียว {PP 706.3}

[^1]: มีลักษณะเหมือนผ้ากันเปื้อนที่มีสายผูกไว้ที่แอว 

แล้วขบวนแห่อันยาวเหยียดก็เคลื่อนต่อไปพร้อมด้วยเสียงพิณ เสียงแตร และเสียงฉาบฉิ่งที่ดังก้องฟ้า พร้อมกับเสียงการขับร้องเป็นท่วงทำนองของคนมากหลาย “และดาวิดก็ทรงรำถวายแด่พระเจ้า”ด้วยความปลาบปลื้มยินดีตามจังหวะของเพลง {PP 707.1}

การที่ดาวิดรำถวายพระเจ้าด้วยความยินดีและการเคารพบูชานั้นถูกยกมาเป็นข้ออ้างของคนที่ชอบการเต้นรำเพื่อความบันเทิงใจในปัจจุบัน แต่ข้อแก้ตัวดังกล่าวฟังไม่ขึ้น ในสมัยนี้การเต้นระบำเป็นเรื่องของความรื่นเริงยามวิกาล มีผู้คนยอมเสียสุขภาพและสละศีลธรรมอันดีงามเพื่อแลกกับความสนุกเพลิดเพลิน คนที่นิยมไนท์คลับจะไม่คำนึงถึงความเคารพยำเกรงพระเจ้า การอธิษฐานหรือการร้องเพลงสรรเสริญไม่เข้ากับบรรยากาศที่นั่น ข้อนี้น่าจะเป็นเกณฑ์วัดที่จะใช้ในการตัดสินได้ คริสเตียนไม่ควรเข้าหาความบันเทิงที่โน้มน้าวให้มีความรักต่อสิ่งศักดิ์สิทธิ์น้อยลงหรือที่บั่นทอนความสุขในการรับใช้พระเจ้า ส่วนดนตรีและการรำถวายสรรเสริญพระเจ้าด้วยใจยินดีในขณะที่เคลื่อนย้ายหีบพันธสัญญาไม่มีการส่อว่าเป็นการเต้นระบำอย่างเสเพลแบบในปัจจุบัน การรำของดาวิดได้นำความคิดของท่านให้ระลึกถึงพระเจ้า และเทิดทูลพระนามอันบริสุทธิ์ของพระองค์  ในขณะที่การเต้นในสมัยปัจจุบันเป็นเครื่องมือของซาตานที่ทำให้คนหลงลืมพระเจ้า และหลู่พระเกียรติพระองค์ {PP 707.2}

ขบวนแห่ฉลองชัยเคลื่อนตามสัญลักษณ์ของพระเจ้าผู้ทรงเป็นพระราชาที่มองไม่เห็นไปจนถึงนครหลวง แล้วมีเสียงขับขานที่เรียกร้องยามที่กำแพงเมืองให้เปิดประตูสู่นครบริสุทธิ์ว่า {PP 707.3}

“ประตูเมืองเอ๋ย จงยกหัวของเจ้าขึ้น
บานประตูนิรันดร์เอ๋ย จงยกขึ้นเถิด
เพื่อกษัตริย์ผู้ทรงพระสิริจะได้เสด็จเข้ามา” {PP 707.4}

มีคณะนักร้องขานตอบว่า {PP 707.5}

“กษัตริย์ผู้ทรงพระสิริคือผู้ใด” {PP 707.6}

มีคณะนักร้องอีกกลุ่มหนึ่งร้องตอบว่า {PP 707.7}

“คือพระเจ้าผู้เข้มแข็งและทรงอานุภาพ
พระเจ้าผู้ทรงอานุภาพในสงคราม” {PP 707.8}

และเสียงหลายร้อยคนร่วมกับคณะนักร้องขับขานขึ้นว่า {PP 708.1}

“ประตูเมืองเอ๋ย จงยกหัวของเจ้าขึ้นเถิด
บานประตูนิรันดร์เอ๋ย จงยกขึ้นเถิด
เพื่อกษัตริย์ผู้ทรงพระสิริจะเสด็จเข้ามา” {PP 708.2}

แล้วคำถามที่น่ายินดีก็ดังขึ้นอีกครั้ง “กษัตริย์ผู้ทรงพระสิริคือผู้ใด” และเสียงกระหึ่มของมหาชน “ดุจเสียงน้ำมากหลาย” ดังขึ้นตอบอย่างชื่นบานว่า {PP 708.3}

“คือพระเจ้าจอมโยธา
พระองค์ทรงเป็นกษัตริย์ผู้ทรงพระสิริ” (สดุดี 24:7-10 TH1971) {PP 708.4}

แล้วประตูเมืองก็ถูกเปิดออก ขบวนแห่เดินเข้าไป และหีบถูกนำไปไว้ในเต็นท์ที่ตระเตรียมไว้อย่างเคารพยำเกรง มีการสร้างแท่นบูชาไว้ข้างหน้าเต็นท์ศักดิ์สิทธิ์นั้น ควันจากศานติบูชา เครื่องเผาบูชา และเครื่องหอมลอยขึ้นไปสู่สวรรค์พร้อมกับเสียงสรรเสริญและคำวิงวอนของคนอิสราเอล พระราชาเองกล่าวอวยพรประชาชนเป็นการปิดพิธี แล้วดาวิดสั่งให้นำอาหารและน้ำองุ่นมาแจกจ่ายอย่างทั่วถึงด้วยใจกว้างขวางให้ประชาชนชุ่มชื่นใจ {PP 708.5}

ชนทุกเผ่าของคนอิสราเอลได้ส่งตัวแทนไปร่วมในพิธีนี้ อันเป็นพิธีศักดิ์สิทธิ์ที่สุดในรัชสมัยของดาวิดจนถึงบัดนั้น พระวิญญาณบริสุทธิ์ทรงดลใจท่าน และบัดนี้ในขณะที่ลำแสงของดวงอาทิตย์ในยามโพล้เพล้ส่องมาต้องพลับพลาทำให้ดูศักดิ์สิทธิ์ยิ่งขึ้น จิตใจของดาวิดรู้สึกขอบคุณพระเจ้าที่สัญลักษณ์ของการสถิตอยู่ของพระองค์อยู่ใกล้กับบัลลังก์ของอิสราเอลแล้ว {PP 708.6}

## มีคาล

ขณะที่ดาวิดคิดคำนึงอยู่นั้นท่านหันไปยังราชวังเพื่อ “อวยพรแก่ราชวงศ์ของพระองค์”แต่มีใครคนหนึ่งที่เฝ้าสังเกตการแห่ขบวนด้วยจิตใจที่ต่างไปจากดาวิด  “ขณะเมื่อหีบของพระเจ้าเข้าถึงเมืองดาวิด มีคาลราชธิดาของซาอูลก็มองออกที่ช่องหน้าต่าง เห็นพระราชาดาวิดกระโดดโลดเต้นรำถวายแด่พระเจ้า และนางก็มีใจหมิ่นประมาท” (2 ซามูเอล 6:20, 16 TH1971) นางอารมณ์ฉุนเฉียวรู้สึกอดรนทนรอดาวิดกลับพระราชวังไม่ไหว จึงออกไปรับท่าน และตอบคำทักทายที่อ่อนโยนของท่านด้วยถ้อยคำที่เผ็ดร้อนและขมขื่น นางพูดเสียดสีดาวิดอย่างเจ็บแสบว่า {PP 708.7}

“วันนี้กษัตริย์แห่งอิสราเอลสง่าภาคภูมิจริงนะ ทรงเปลื้องอาภรณ์ต่อหน้าทาสหญิงเหมือนคนถ่อยไร้ยางอาย” (2 ซามูเอล 6:20 TNCV) {PP 708.8}

ดาวิดรู้สึกว่ามีคาลได้ลบหลู่เหยียดหยามพิธีถวายจึงขนาบนางว่า “เป็นงานที่ถวายแด่พระเจ้าผู้ทรงเลือกเราไว้แทนเสด็จพ่อของเจ้า และแทนราชวงศ์ทั้งสิ้นของพระองค์ท่าน ทรงแต่งตั้งให้เราเป็นเจ้าเหนืออิสราเอลประชากรของพระเจ้า และเราจึงจะร่าเริงต่อพระพักตร์พระเจ้า เราจะถ่อมตัวของเราลงยิ่งกว่านี้อีกให้ปรากฏแก่ตาของเราเองว่าเป็นคนต่ำ แต่โดยพวกสาวใช้ที่เจ้าพูดถึงนั้น เราจะเป็นผู้ที่เขาถือว่ามีเกียรติ” และเนื่องจากความหยิ่งจองหองของนาง พระเจ้าทรงเพิ่มเติมจากที่ดาวิดประณามนั้น โดยที่ “มีคาล...ไม่มีบุตรจนถึงวันสิ้นชีพ” (2 ซามูเอล 6:21–22, 23 TH1971) {PP 711.1}

## ความตั้งใจของดาวิด

พิธีต่างๆ ที่เกี่ยวข้องกับการเคลื่อนย้ายหีบพันธสัญญาเป็นเรื่องที่ติดตาตรึงใจประชาชนเป็นเวลานาน ทำให้คนสนใจในระบบการถวายบูชาในพลับพลามากขึ้น และจุดประกายความกระตือรือร้นในการดำรงชีวิตเพื่อพระเยโฮวาห์ ดาวิดพยายามอย่างสุดความสามารถที่จะสนับสนุนให้ประชาชนมีความสนใจและร้อนรนมากยิ่งขึ้น มีการกำหนดให้มีการร้องเพลงประจำการนมัสการ และดาวิดได้แต่งบทเพลงสดุดีไม่เพียงแต่เพื่อให้พวกปุโรหิตร้องในพิธีต่างๆ ของพลับพลา แต่เพื่อให้ประชาชนได้ขับร้องในขณะที่เดินทางมายังแท่นบูชาหลวงตามเทศกาลต่างๆ ประจำปีอีกด้วย เพลงเหล่านี้ส่งอิทธิพลอย่างกว้างขวางเป็นผลให้คนอิสราเอลได้หลุดพ้นจากการไหว้รูปเคารพ และยังมีหลายชนชาติโดยรอบที่เห็นความเจริญของคนอิสราเอล แล้วทำให้คิดถึงพระเจ้าของพวกเขาผู้ทรงกระทำการอันยิ่งใหญ่เพื่อคนของพระองค์ {PP 711.2}

เต็นท์นัดพบที่โมเสสสร้างขึ้นพร้อมกับอุปกรณ์ทั้งหลายที่เกี่ยวข้องกับระบบการถวายบูชาล้วนแต่ยังอยู่ที่เมืองกิเบอาห์ ยกเว้นหีบพันธสัญญา ดาวิดมีเป้าประสงค์ให้เยรูซาเล็มเป็นศูนย์กลางแห่งการนมัสการของชาติ หลังจากที่ได้สร้างพระราชวังให้กับตนเองแล้ว ท่านเห็นว่าเป็นการไม่เหมาะสมที่จะให้หีบของพระเจ้าถูกประดิษฐานไว้ในผ้าเต็นท์ ท่านจึงตั้งใจที่จะสร้างพระวิหารที่ยิ่งใหญ่อลังการเพื่อแสดงถึงความซาบซึ้งใจของคนในชาติที่พระเยโฮวาห์ทรงมอบเกียรติให้โดยประทับอยู่ท่ามกลางพวกเขาในฐานะพระมหากษัตริย์แห่งอิสราเอล ท่านจึงเล่าเป้าประสงค์นี้ให้แก่ผู้เผยพระวจนะนาธัน ผู้ตอบอย่างให้ความหวังว่า “ขอเชิญทรงกระทำทั้งสิ้นตามพระประสงค์ของฝ่าพระบาท เพราะพระเจ้าทรงสถิตกับฝ่าพระบาท” (2 ซามูเอล 7:3 TH1971) {PP 711.3}

แต่ในคืนนั้นเองพระวจนะของพระเจ้ามายังนาธันให้ไปทูลพระราชา เพราะดาวิดจะไม่ได้รับอนุญาตให้สร้างพระวิหารแด่พระเจ้า แต่ทรงยืนยันว่าพระองค์ทรงโปรดปรานท่าน ลูกหลานของท่าน และอาณาจักรอิสราเอล โดยกล่าวว่า “พระเยโฮวาห์จอมโยธาตรัสดังนี้ว่า เราเอาเจ้ามาจากทุ่งหญ้า จากการตามฝูงแพะแกะ เพื่อให้เจ้าเป็นเจ้าเหนืออิสราเอลประชาชนของเรา เราได้อยู่กับเจ้าไม่ว่าเจ้าไปที่ไหน และได้ขจัดบรรดาศัตรูของเจ้าให้พ้นหน้าเจ้า และเรากระทำให้เจ้ามีชื่อเสียงใหญ่โตอย่างกับซื่อเสียงของผู้ใหญ่ในโลก และเราจะกำหนดที่หนึ่งให้อิสราเอลประชาชนของเรา และเราจะปลูกฝังเจ้าไว้ เพื่อเขาทั้งหลายจะได้อยู่ในที่ของเขาเอง และไม่ต้องถูกกวนใจอีก และคนชั่วจะไม่ข่มเหงเจ้าอีกดังแต่ก่อนมา” (2 ซามูเอล 7:8–10 TKJV) {PP 711.4}

และเนื่องจากดาวิดปรารถนาที่จะสร้างพระนิเวศให้พระเจ้า นาธันจึงกล่าวพระสัญญานี้ว่า “พระเจ้าตรัสแก่เจ้าว่า พระเจ้าจะทรงให้เจ้ามีราชวงศ์...เราจะให้บุตรชายคนหนึ่งของเจ้าเกิดขึ้นสืบต่อจากเจ้าผู้เกิดมาจากตัวเจ้าเอง และเราจะสถาปนาอาณาจักรของเขา เขาจะเป็นผู้สร้างนิเวศเพื่อนามของเรา และเราจะสถาปนาบัลลังก์แห่งราชอาณาจักรของเขาให้อยู่เป็นนิตย์” (2 ซามูเอล 7:11–13 TH1971) {PP 712.1}

นาธันได้เผยพระวจนะจากพระเจ้าถึงสาเหตุที่ดาวิดไม่ได้รับอนุญาตให้สร้างพระวิหารว่า “เจ้าได้ทำให้โลหิตตกมาก และได้ทำสงครามใหญ่โต เจ้าอย่าสร้างพระนิเวศเพื่อนามของเราเลย...ดูเถิด บุตรชายคนหนึ่งจะบังเกิดมาแก่เจ้า เขาจะเป็นคนแห่งความสงบ เราจะให้ความสงบแก่เขาให้พ้นจากศัตรูทั้งสิ้นของเขารอบข้าง...เขาจะมีซื่อว่าซาโลมอน [แปลว่าสงบสันติ] และเราจะให้ศานติภาพและความสงบแก่อิสราเอลในสมัยของเขา เขาจะสร้างพระนิเวศเพื่อนามของเรา” (1 พงศาวดาร 22:8-10 TH1971) {PP 712.2}

## ยอมรับการปฏิเสธ

ถึงแม้ว่าความใฝ่ฝันของดาวิดจะถูกปฏิเสธ ท่านก็ยังรับคำตอบนั้นด้วยความขอบพระคุณสำหรับพระวจนะที่ได้รับ โดยกล่าวว่า “ข้าแต่พระเจ้า ข้าพระองค์เป็นผู้ใดเล่าและพงศ์พันธุ์ของข้าพระองค์เป็นผู้ใด พระองค์จึงทรงนำข้าพระองค์มาไกลถึงแค่นี้ ข้าแต่พระเจ้า แต่นี่ก็เป็นสิ่งที่เล็กน้อยในสายพระเนตรของพระองค์ และพระองค์ทรงลั่นพระวาจาถึงราชวงศ์ของข้าพระองค์ในอนาคตอันไกลนั้น” (2 ซามูเอล 7:18–19 TH1971) แล้วดาวิดฟื้นฟูพันธสัญญาระหว่างท่านกับพระเจ้า {PP 712.3}

ดาวิดรู้ว่าจะได้รับเกียรติยศและชื่อเสียงที่จะนำมาซึ่งศักดิ์ศรีให้กับอาณาจักรของท่านถ้าท่านปฏิบัติตามเป้าประสงค์ในใจ แต่ท่านพร้อมที่จะสยบความปรารถนาของตนเพื่อกระทำตามน้ำพระทัยของพระเจ้า การยอมจำนนด้วยจิตใจที่ขอบพระคุณเช่นนี้น้อยนักที่จะปรากฏให้เห็น แม้ในท่ามกลางคริสเตียน บ่อยครั้งเพียงใดที่เราเห็นคนที่พ้นวัยฉกรรจ์ยึดความหวังเอาไว้ว่าจะทำงานยิ่งใหญ่ตามที่ตนใฝ่ฝัน แต่ขาดคุณสมบัติที่จะทำได้ เป็นไปได้ที่พระเจ้าจะทรงใช้สถานการณ์ต่างๆ เพื่อตรัสกับเขา เหมือนที่พระองค์ทรงใช้ผู้เผยพระวจนะตรัสกับดาวิด เพื่อให้รู้ว่างานที่ตนปรารถนาจะทำอย่างยิ่งยวดนั้นไม่ได้รับมอบหมายให้ทำ แต่หน้าที่ของตนคือการปูทางไว้ให้คนอื่นทำในสิ่งที่ตนใฝ่ฝันไว้แทน แต่หลายคนถอยห่างออกแทนที่จะน้อมรับพระบัญชาด้วยความยินดี เสมือนพระเจ้าทรงปฏิเสธและทรงมองข้ามพวกเขา คนเหล่านั้นจึงตัดสินใจที่จะไม่ทำอะไรเลยถ้าไม่สามารถทำในสิ่งเดียวที่ปรารถนานั้น มีหลายคนยึดหน้าที่รับผิดชอบไว้อย่างเหนียวแน่นทั้งที่ตนขาดความสามารถที่จะรับผิดชอบหน้าที่นั้น และทำงานโดยเปล่าประโยชน์เพราะขาดคุณสมบัติที่จะทำให้สำเร็จ ในขณะเดียวกันก็เพิกเฉยต่องานที่ตนสามารถทำได้ และเพราะขาดการร่วมมือนั้น จึงเป็นอุปสรรคต่องานในวงกว้าง {PP 712.4}

## เมฟีโบเชท

ในพันธสัญญาระหว่างดาวิดกับโยนาธาน ดาวิดเคยให้คำมั่นสัญญาว่า เมื่อท่านได้พักสงบจากการต่อสู้ศัตรูทั้งหลายของท่าน ท่านจะแสดงความเมตตาต่อวงศ์วานของซาอูล เมื่อดาวิดรุ่งเรืองเฟื่องฟูอยู่นั้น ท่านระลึกถึงพันธสัญญาดังกล่าว จึงถามว่า “พงศ์พันธุ์ของซาอูลนั้นมีเหลืออยู่บ้างหรือ เพื่อเราจะสำแดงสัจกรุณาแก่ผู้นั้นโดยเห็นแก่โยนาธาน” (2 ซามูเอล 9:1 TH1971) มีคนรายงานว่าบุตรชายคนหนึ่งของโยนาธานชื่อเมฟีโบเชทเป็นคนพิการตั้งแต่เด็ก เนื่องจากครั้งที่ชาวฟีลิสเตียชนะซาอูลที่ยิสเรเอล ในขณะที่พี่เลี้ยงพยายามพาเขาหนีนั้น เมฟีโบเชทตกลงไป ทำให้เขาเป็นคนพิการตลอดชีวิต ดาวิดเรียกหนุ่มคนนั้นเข้ามาในราชสำนัก และต้อนรับเขาด้วยความกรุณายิ่ง มีการคืนกรรมสิทธิ์ทรัพย์สินของซาอูลให้แก่เขาเพื่อจุนเจือครอบครัวด้วย บุตรชายของโยนาธานผู้นี้ได้เป็นแขกประจำของดาวิด และนั่งร่วมที่โต๊ะเสวยเป็นประจำทุกวัน ที่ผ่านมาเมฟีโบเชทเคยฟังรายงานของศัตรูของดาวิด จึงมีอคติต่อท่านว่าดาวิดเป็นคนแย่งชิงบัลลังก์ แต่ความใจกว้างของพระราชา การต้อนรับอย่างอบอุ่น และความมีเมตตาอย่างต่อเนื่องสามารถชนะใจชายหนุ่มคนนี้ได้ เขาติดดาวิดอย่างมาก และร่วมสนับสนุนกษัตริย์ผู้ที่พระเจ้าทรงเลือกสรรเหมือนโยนาธานผู้เป็นบิดาของเขา {PP 713.1}

## ความหวังดีที่ถูกประสงค์ร้าย

หลังจากที่ดาวิดปกครองเหนือบัลลังก์อย่างมั่นคง ชาติอิสราเอลมีสันติภาพอยู่เป็นเวลานาน ประชาชาติโดยรอบเห็นกำลังและความเป็นปึกแผ่นของอาณาจักรนี้จึงคิดว่าควรไตร่ตรองให้ดีก่อนและจะไม่โจมตีประเทศอิสราเอลโดยตรง ส่วนดาวิดก็สาละวนอยู่กับการจัดตั้งระบบระเบียบต่างๆ และการเสริมสร้างอาณาจักร จึงไม่ได้ทำสงครามบุกรุกใครแต่อย่างใด แต่ในที่สุดท่านก็ทำสงครามกับคนฟีลิสเตียศัตรูเก่าแก่ของคนอิสราเอล กับคนโมอับ ท่านสามารถชนะทั้งสองชนชาติและบังคับให้เป็นเมืองขึ้นได้ {PP 713.2}

ต่อมาชนชาติทั้งหลายโดยรอบจึงพากันรวมตัวเพื่อต่อสู้อาณาจักรของดาวิดด้วยกองกำลังมหึมา และจากการรวมตัวกันในครั้งนี้ได้กลายเป็นศึกสงครามที่ใหญ่ที่สุด และเป็นชนะที่สำคัญที่สุดในรัชสมัยของดาวิด เป็นเหตุให้ท่านสามารถขยายอำนาจมากที่สุดด้วย ชนชาติเหล่านั้นรวมตัวกันเป็นพันธมิตรเพื่อต่อสู้กับอิสราเอลเพราะอิจฉาดาวิดที่ท่านมีอำนาจเพิ่มขึ้นเรื่อยๆ พวกเขาโจมตีโดยที่ดาวิดมิได้ไปยุแหย่พวกเขแต่อย่างใด สถานการณ์ที่นำไปสู่พันธมิตรกันเป็นดังนี้ {PP 713.3}

มีข่าวแจ้งมายังกรุงเยรูซาเล็มถึงมรณาภาพของนาฮาชกษัตริย์ของคนอัมโมนซึ่งเป็นประมุขคนหนึ่งที่เคยแสดงความเมตตาต่อดาวิดในขณะที่หลบหนีความเกรี้ยวกราดของซาอูล ในโอกาสนี้ดาวิดจึงปรารถนาจะตอบแทนบุญคุณที่ได้รับเมื่อคราวที่ท่านตกทุกข์ได้ยาก ท่านส่งคณะทูตไปยังฮานูนโอรสผู้สืบทอดบัลลังก์ของชนชาติอัมโมน “ดาวิดจึงตรัสว่า ‘เราจะซื่อตรงต่อฮานูนราชโอรสของนาฮาช ดังที่บิดาของเขาซื่อตรงต่อเรา” (2 ซามูเอล 10:2 TH1971) {PP 714.1}

แต่น้ำใจของดาวิดถูกเข้าใจผิด ชาวอัมโมนเกลียดชังพระเจ้าเที่ยงแท้ และเป็นศัตรูที่ร้ายกาจของคนอิสราเอล การที่นาฮาชแสร้งทำดีต่อดาวิดในคราวนั้นเกิดจากการมุ่งร้ายต่อซาอูลกษัตริย์แห่งอิสราเอล พวกที่ปรึกษาของฮานูนตีความสาสน์ของดาวิดในแง่ลบ โดย “ทูลฮานูนเจ้านายของตนว่า ‘ฝ่าพระบาทดำริว่า ดาวิดส่งผู้เล้าโลมมาหาฝ่าพระบาท เพราะนับถือพระราชบิดาของฝ่าพระบาทเช่นนั้นหรือ ดาวิดมิได้ส่งข้าราชการมาเพื่อตรวจเมืองและสอดแนมดู และเพื่อจะคว่ำเมืองนี้เสียดอกหรือ’” (2 ซามูเอล 10:3 TH1971) 50 ปีก่อนหน้าครั้นชาวอัมโมนล้อมเมืองยาเบชกิเลอาด และชาวเมืองขอทำศานติไมตรีต่อกัน กษัตริย์นาฮาชได้ฟังพวกที่ให้คำปรึกษาอย่างนี้แหละจึงตั้งเงื่องไขที่โหดร้ายต่อชาวเมือง โดยในคราวนั้นนาฮาชอ้างอภิสิทธิ์ที่จะควักตาขวาของทุกคนออก ชาวอัมโมนยังจำได้ขึ้นใจว่ากษัตริย์ของอิสราเอลคว่ำแผนร้ายของพวกเขา และช่วยกอบกู้ชาวเมืองที่กำลังจะถูกทำร้าย ความจงเกลียดจงชังที่พวกเขายังมีต่อคนอิสราเอลยังรุมเร้าพวกเขาอยู่ คนเหล่านี้เข้าไม่ถึงเจตนาของดาวิดที่แสดงความมีน้ำใจในสาสน์ที่ส่งมา เมื่อซาตานควบคุมจิตใจของผู้ใดมันจะคอยยุแหย่ให้คนนั้นเกิดความอิจฉาและระแวงแคลงใจจนแม้แต่เจตนาที่ดีที่สุดก็ถูกมองในแง่ร้ายได้ เมื่อฮานูนฟังเหล่าที่ปรึกษาลงความเห็นไปว่าคณะผู้สื่อสารของดาวิดต้องเป็นผู้สอดแนมเป็นแน่แท้ จึงปฏิบัติต่อคนเหล่านั้นอย่างเหยียดหยามให้อับอายขายหน้า {PP 714.2}

พระเจ้าทรงยอมให้ชาวอัมโมนกระทำการมุ่งร้ายได้ตามอำเภอใจโดยมิทรงยับยั้งแต่อย่างใด เพื่อให้ดาวิดได้รับรู้ถึงธาตุแท้ของพวกเขา พระเจ้าไม่มีพระประสงค์ให้อิสราเอลผูกพันธไมตรีกับชนชาติทรยศนี้ที่ไม่ยำเกรงพระองค์ {PP 714.3}

ในสมัยโบราณไม่ต่างกับสมัยปัจจุบันตรงที่ตำแหน่งทูตเป็นตำแหน่งที่ทุกฝ่ายให้ความเคารพนับถือ เป็นกฎสากลที่ราชทูตจะต้องไม่ถูกทำร้ายหรือถูกดูหมิ่นเหยียดหยาม ทูตแต่ละคนเป็นตัวแทนของพระราชาของตน ถ้าถูกสบประมาทประการใดก็จะต้องตอบโต้ทันที ชาวอัมโมนรู้ว่าคนอิสราเอลจะโต้ตอบการถูกหมิ่นประมาทอย่างแน่นอน จึงเตรียมตัวเพื่อทำศึกสงคราม “เมื่อคนอัมโมนเห็นว่า เขาทั้งหลายเป็นที่เกลียดชังแก่ดาวิด ฮานูนและคนอัมโมนจึงส่งเงินหนึ่งพันตะลันต์ไปจ้างรถรบ และพลม้าจากเมโสโปเตเมีย จากอารัมมาอาคาห์ และจากโศบาห์ เขาได้จ้างรถรบ 32,000 คัน...และคนอัมโมนก็รวบรวมกันมาจากหัวเมืองของเขาทั้งหลาย และมาทำสงคราม” (1 พงศาวดาร 19:6, 7 TH1971) {PP 714.4}

สัมพันธไมตรีของฝ่ายศัตรูนั้นน่ากลัวยิ่งนัก ชนชาติทั้งหลายที่อาศัยอยู่ระหว่างแม่น้ำยูเฟรติสกับทะเลเมดิเตอร์เรเนียนได้ทำการผูกมิตรกับชาวอัมโมน ทิศเหนือและทิศตะวันออกของแผ่นดินคานาอันแวดล้อมด้วยกองกำลังที่รวมตัวกันเพื่อจะบดขยี้อาณาจักรอิสราเอล {PP 715.1}

## ชัยชนะที่ขาดลอย

ชาวฮีบรูไม่รอให้ประเทศของตนถูกบุกรุกเสียก่อน แต่ให้โยอับนำกองทัพข้ามแม่น้ำจอร์แดนมุ่งหน้าไปยังเมืองหลวงของชาวอัมโมน ในขณะที่โยอับนำกองทัพชาวฮีบรูไปยังสนามรบนั้น เขาปลุกระดมทหารให้ฮึดสู้โดยกล่าวว่า “จงมีความกล้าหาญเถิด และให้เราเป็นลูกผู้ชายเพื่อชนชาติของเรา และเพื่อหัวเมืองของพระเจ้าของเรา และขอพระเจ้าทรงกระทำในสิ่งที่พระองค์ทรงเห็นชอบเถิด” (1 พงศาวดาร 19:13 TH1971) ฝ่ายพันธมิตรที่รวมตัวกันต่อสู้พ่ายแพ้ในรอบแรก แต่ก็ไม่ยอมจำนน ฉะนั้นในปีถัดไปพวกเขาจึงสานต่อการสู้รบอีก กษัตริย์แห่งซีเรียรวบรวมกองทัพมหึมาเพื่อคุกคามอิสราเอล ส่วนดาวิดตระหนักว่าผลของการสู้รบครั้งนี้สำคัญขนาดไหน ท่านจึงลงสนามด้วยตัวเอง พระเจ้าทรงอวยพรให้ท่านสามารถตีฝ่ายพันธมิตรจนชาวซีเรียจากเลบานอนถึงแม่น้ำยูเฟรติสไม่เพียงแต่ยุติสงคราม แต่ยังกลายเป็นเมืองขึ้นของอิสราเอลอีกด้วย ดาวิดสู้รบกับชาวอัมโมนต่อจนสามารถยึดเมืองป้อมของพวกเขาและอาณาเขตทั้งหมดนั้นถูกนำมาอยู่ภายใต้ประเทศอิสราเอล {PP 715.2}

พระเจ้าทรงใช้ภยันตรายจากชนชาติที่เข้ามาคุกคามจนเสี่ยงที่จะถูกล้างเผ่าพันธุ์นั้นเป็นเหตุให้ชนชาติอิสราเอลเจริญรุ่งเรืองจนไม่มีที่เปรียบ ดาวิดขับร้องเพลงสรรเสริญเพื่อระลึกถึงการทรงช่วยกู้ของพระเจ้าในครั้งนี้ว่า {PP 715.3}

“พระเจ้าทรงพระชนม์อยู่ 
  และพระศิลาของข้าพระองค์เป็นที่ควรสรรเสริญ
พระเจ้าแห่งความรอดของข้าพระองค์เป็นที่ยกย่อง
คือพระเจ้าผู้ประทานการแก้แค้นแก่ข้าพระองค์
  และทรงปราบปรามบรรดาชนชาติทั้งหลาย
    ให้อยู่ภายใต้อำนาจของข้าพระองค์
ผู้ทรงช่วยข้าพระองค์ให้พ้นจากศัตรู
  พระเจ้าข้า พระองค์ทรงยกข้าพระองค์
    ขึ้นเหนือปฏิปักษ์ของข้าพระองค์
  พระองค์ทรงช่วยกู้ข้าพระองค์จากคนทารุณโหดร้าย
ข้าแต่พระเจ้า เพราะเหตุนี้ข้าพระองค์จึง
    ขอเทิดทูนพระองค์ไว้ท่ามกลางประชาชาติทั้งหลาย
  และร้องเพลงสรรเสริญพระนามของพระองค์
พระองค์ประทานชัยชนะอันยิ่งใหญ่แก่กษัตริย์ของพระองค์
  และทรงสำแดงความรักมั่นคงแก่ผู้ที่พระองค์ทรงเจิมไว้นั้น
  คือดาวิดและพงศ์พันธุ์ของท่านเป็นนิตย์” (สดุดี 18:46-50 TH1971) {PP 715.4}

ตลอดใจความของเนื้อร้องเพลงสดุดีบทต่างๆ ของดาวิดได้ตอกย้ำประเด็นให้ประชาชนของท่านตระหนักว่า พระเยโฮวาห์ทรงเป็นกำลังและเป็นผู้ที่ทรงช่วยกู้พวกเขาดังนี้ เช่น {PP 716.1}

    “กษัตริย์ไม่ได้รอดชีวิตเพราะขนาดของกองทัพ
      นักรบไม่ได้รอดชีวิตเพราะพละกำลังมากมายของตน
    หวังให้ม้าศึกช่วยกอบกู้ก็เปล่าประโยชน์
    แม้มันแข็งแรงก็ไม่ได้ช่วยให้รอดปลอดภัย” (สดุดี 33:16, 17 TNCV) {PP 716.2}

    “พระองค์ทรงเป็นกษัตริย์ของข้าพระองค์
        และเป็นพระเจ้าของข้าพระองค์
      ผู้ทรงกำหนดชัยชนะแก่ยาโคบ
    โดยพระองค์ ข้าพระองค์ทั้งหลายจึงขับไล่เหล่าศัตรูให้ล่าถอย
    โดยพระนามของพระองค์ ข้าพระองค์ทั้งหลายจึงบดขยี้ข้าศึก
    ข้าพระองค์ไม่ได้วางใจในคันธนูของตน
      ดาบไม่ได้นำชัยชนะมาให้ข้าพระองค์
    แต่พระองค์ต่างหากทรงให้เราชนะศัตรู
      พระองค์ทรงทำให้ปฏิปักษ์อับอายขายหน้า” (สดุดี 44:4-7 TNCV) {PP 716.3}

    “บ้างก็โอ้อวดเรื่องรถรบ บ้างก็เรื่องม้า
    แต่เราอวดเรื่องพระนามพระเจ้าของเรา” (สดุดี 20:7 TH1971) {PP 716.4}

คราวนี้อาณาจักรอิสราเอลได้ครอบครองเนื้อที่ทั้งหมดตามที่พระเจ้าทรงสัญญาไว้แก่อับราฮัมและต่อมาโมเสสได้กล่าวซ้ำว่า “เรามอบดินแดนนี้ให้เชื้อสายของเจ้าแล้ว ตั้งแต่แม่น้ำอียิปต์ไปถึงแม่น้ำใหญ่ คือแม่น้ำยูเฟรติส” (ปฐมกาล 15:18 TH1971) ชนชาติอิสราเอลได้กลายเป็นประเทศที่เข้มแข็งที่ชนชาติโดยรอบให้ความเคารพยำเกรง ดาวิดมีอำนาจยิ่งใหญ่ในอาณาจักรของท่าน ท่านสามารถปกครองให้ประชาชนมีความรักและเทิดทูนท่าน ซึ่งยากที่จะหาพระราชาในยุคสมัยใดเสมอเหมือน ท่านถวายเกียรติแด่พระเจ้า และบัดนี้พระเจ้าทรงให้เกียรติท่าน {PP 716.5}

แต่ในความเจริญนั้นมีภัยซุกซ่อนอยู่ ช่วงที่ได้รับชัยชนะศัตรูภายนอกอย่างราบคาบ เป็นช่วงที่อันตรายที่สุดสำหรับดาวิด จนท่านถึงกับพ่ายแพ้อย่างน่าอัปยศอดสู {PP 716.6}
