---
chapter:
  number: 65
  title:
    th: ความใจกว้างของดาวิด
    en: The Magnanimity of David
  url: https://legacy.egwwritings.org/?ref=en_PP.660&para=84.3100
  basedon: 1 ซามูเอล บทที่ 22:20–23; 23–27
---

// {PP 660.1}

=== ยังลี้ภัย

หลังจากซาอูลประหารชีวิตพวกปุโรหิตของพระเจ้าอย่างป่าเถื่อนนั้น “บุตรชายคนหนึ่งของอาหิเมเลคบุตรอาหิทูบ ชื่ออาบียาธาร์ได้รอดพ้นและหนีตามดาวิดไป อาบียาธาร์ก็บอกดาวิดว่าซาอูลได้ประหารปุโรหิตของพระเจ้าเสีย ดาวิดจึงพูดกับอาบียาธาร์ว่า ‘ในวันนั้นเมื่อโดเอกอยู่ที่นั่น เรารู้แล้วว่าเขาจะต้องทูลซาอูลแน่ เราเป็นต้นเหตุแห่งความตายของบุคคลในครอบครัวบิดาของท่าน จงอยู่เสียกับเราเถิด อย่ากลัวเลย เพราะถ้าเขาแสวงชีวิตของท่าน ก็แสวงชีวิตของเราด้วย ท่านอยู่กับเราก็จะพ้นภัย’”<!--1 ซามูเอล 22:20–23 TH1971--> {PP 660.1}

// {PP 660.2}

ดาวิดยังคงถูกพระราชาไล่ล่าและไม่สามารถหาที่พักพิงที่ปลอดภัยได้ ที่เมืองเคอีลาห์กองกำลังที่หาญกล้าของท่านได้ช่วยชาวเมืองจากการถูกชาวฟีลิสเตียจับไปเป็นเชลย แต่ดาวิดกับคนของท่านยังไม่ปลอดภัยแม้จะอยู่กับคนที่พวกเขาเคยช่วยชีวิตไว้ก็ตาม ดาวิดจึงนำกลุ่มคนที่อยู่กับท่านออกจากเมืองเคอีลาห์เข้าไปในถิ่นทุรกันดารศิฟ {PP 660.2}

// {PP 660.3}

ชีวิตของดาวิดในช่วงนี้ไม่ค่อยมีเรื่องราวที่น่าเบิกบานใจเท่าไรนัก แต่เมื่อโยนาธานทราบที่ซุกซ่อนของท่านและมาหาโดยไม่ได้นัดแนะกันมาก่อนก็ช่วยให้ดาวิดรู้สึกชุ่มชื่นขึ้นในหัวใจ สหายทั้งสองได้ใช้เวลาอันล้ำค่านี้ด้วยกันก่อนจะแยกจากกัน ต่างคนต่างเล่าถึงประสบการณ์ที่ผ่านพบมา แล้วโยนาธานก็กล่าวหนุนใจดาวิดว่า “อย่ากลัวเลย ซาอูลเสด็จพ่อของเราไม่มีวันทำอันตรายท่านได้ ท่านจะได้เป็นกษัตริย์อิสราเอล และเราจะเป็นอุปราช แม้แต่เสด็จพ่อของเราก็ทราบเรื่องนี้” ในขณะที่ทั้งสองสนทนากันถึงการทรงนำอันเลิศล้ำของพระเจ้าในชีวิตของดาวิด ผู้ลี้ภัยอย่างท่านก็ได้รับกำลังใจเป็นอย่างมาก “คนทั้งสองก็ทำพันธสัญญากันต่อหน้าองค์พระผู้เป็นเจ้า แล้วโยนาธานก็กลับเข้าวัง ส่วนดาวิดยังคงอยู่ที่โฮเรชต่อไป” (1 ซามูเอล 23:17, 18 TNCV) {PP 660.3}

// {PP 660.4}

หลังจากโยนาธานกลับไปแล้ว ดาวิดให้กำลังใจตนเองด้วยการร้องเพลงสรรเสริญพระเจ้าประกอบเสียงพิณ
> “ข้าพเจ้าลี้ภัยอยู่ในองค์พระผู้เป็นเจ้า
> > แล้วเหตุใดท่านจึงกล่าวกับข้าพเจ้าว่า
> > ‘จงหนีไปที่ภูเขาของท่านดั่งนก
>
> เพราะคนชั่วได้โก่งคันธนู
> > พวกเขาได้เอาลูกศรพาดสายไว้
>
> เพื่อยิงจากเงามืด
> > ยิงไปที่ผู้มีใจเที่ยงตรง
>
> เมื่อรากฐานถูกทำลายลงแล้ว
> > คนชอบธรรมจะทำอะไรได้’
>
> องค์พระผู้เป็นเจ้าสถิตในพระวิหาร
> > > อันศักดิ์สิทธิ์ของพระองค์
> >
> > องค์พระผู้เป็นเจ้าประทับบนบัลลังก์
> > > แห่งฟ้าสวรรค์
>
> พระองค์ทรงสังเกตทุกคนบนโลก
> > พระเนตรของพระองค์
> > > ทรงตรวจสอบพวกเขา
>
> องค์พระผู้เป็นเจ้าทรงตรวจสอบ
> > > คนชอบธรรม
> >
> > แต่คนชั่วและบรรดาผู้ที่
> > > ชอบความโหดร้ายทารุณนั้น
> >
> > พระองค์ทรงเกลียดเข้ากระดูกดำ”
>
> (สดุดี 11:1–5 TNCV) {PP 660.4}

// {PP 661.1}

=== ไว้ชีวัดซาอูล

เมื่อดาวิดหนีจากเมืองเคอีลาห์มาอยู่ในถิ่นทุรกันดารใกล้เมืองศิฟ ชาวเมืองศิฟแจ้งไปยังซาอูลที่กิเบอาห์ว่าพวกเขารู้ที่ซ่อนของดาวิด และจะนำทางท่านไปยังที่หลบซ่อนนั้น แต่มีคนเตือนดาวิดถึงความเคลื่อนไหวของพวกเขา ท่านจึงย้ายไปหลบซ่อนในเทือกเขาระหว่างมาโอนกับทะเลตาย {PP 661.1}

// {PP 661.2}

มีคนมารายงานซาอูลอีกว่า “‘ดาวิดอยู่ในถิ่นกันดารเอนเกดี’ ซาอูลจึงทรงนำพลที่คัดเลือกแล้วจากทั่วอิสราเอล 3,000 คนไปค้นหาดาวิดกับพวกตามซอกเขาแห่งเลียงผา” (1 ซามูเอล 24:1–2 TNCV) ดาวิดมีชายเพียง 600 คนอยู่กับท่าน ในขณะที่ซาอูลเคลื่อนมาด้วยกองกำลัง 3,000 คน ดาวิดพร้อมด้วยคนของท่านอยู่ในถ้ำแห่งหนึ่งที่ห่างไกล รอให้พระเจ้าทรงชี้แนะว่าควรทำอย่างไรต่อไป ขณะนั้นซาอูลกำลังบุกบั่นขึ้นไปในเขตเทือกเขาแล้วแวะเข้าไปในถ้ำโดยลำพัง ซึ่งเป็นถ้ำเดียวกันกับที่ดาวิดและพรรคพวกกำลังซ่อนตัวอยู่ เมื่อคนของดาวิดเห็นเข้าจึงรบเร้าให้ผู้นำของตนจัดการฆ่าซาอูลเสีย พวกเขาถือว่าการที่ซาอูลกลายเป็นลูกไก่อยู่ในกำมือของเขานั้นเป็นหลักฐานที่แน่ชัดว่าองค์พระผู้เป็นเจ้าเองทรงมอบศัตรูให้แก่เขาแล้วเพื่อจะได้ทำลายเสีย ดาวิดเกือบหลงคล้อยตามแนวคิดนั้น แต่เสียงจากใจสำนึกผิดชอบได้เตือนขึ้นว่า ‘อย่าแตะต้องผู้ที่องค์พระผู้เป็นเจ้าทรงเจิมตั้งไว้’ {PP 661.2}

// {PP 661.3}

กระนั้นคนของดาวิดยังไม่ยอมให้ซาอูลหลุดมือไปง่ายๆ จึงเตือนสติผู้นำของตนถึงพระดำรัสของพระเจ้าที่ว่า “‘เราจะมอบศัตรูไว้ในมือของเจ้า เจ้าทำอะไรกับเขาก็ได้ตามใจชอบ’ แล้วดาวิดก็ย่องเข้าไปตัดชายฉลองพระองค์ของซาอูลโดยที่ซาอูลไม่รู้ตัว” (1 ซามูเอล 24:4 TNCV) แต่เมื่อทำไปแล้วดาวิดรู้สึกสำนึกผิดที่บังอาจทำลายฉลองพระองค์ของพระราชา {PP 661.3}

// {PP 662.1}

ซาอูลลุกเดินออกไปจากถ้ำเพื่อทำการค้นหาดาวิดต่อไป แต่ก็ต้องสะดุ้งตกใจเมื่อได้ยินเสียงเรียกขึ้นว่า “ข้าแต่องค์กษัตริย์ เจ้านายของข้าพระบาท” ซาอูลจึงหันไปดูตามเสียงเรียกนั้น แล้วพบว่าไม่ใช่ใครอื่นแต่เป็นบุตรของเจสซีที่ท่านปรารถนามาช้านานว่าต้องจับมาฆ่าเสียให้ได้นั่นเอง ดาวิดกราบลงต่อพระราชาแสดงการน้อมรับว่าซาอูลเป็นเจ้านายของท่าน จากนั้นจึงทูลซาอูลด้วยถ้อยคำต่อไปนี้ว่า “ทำไมทรงฟังผู้คนที่พูดว่า ‘ดาวิดมุ่งทำร้ายฝ่าพระบาท’ วันนี้ก็ทรงเห็นกับตาแล้วที่องค์พระผู้เป็นเจ้าทรงมอบฝ่าพระบาทไว้ในมือของข้าพระบาทในถ้ำนี้ มีผู้สนับสนุนให้ปลงพระชนม์ฝ่าพระบาท แต่ข้าพระบาทไว้ชีวิตฝ่าพระบาท เพราะข้าพระบาทลั่นวาจาไว้ว่า ‘ข้าพเจ้าจะไม่ทำร้ายเจ้านายของข้าพเจ้า เพราะว่าพระองค์ทรงเป็นผู้ที่องค์พระผู้เป็นเจ้าทรงเจิมตั้งไว้’ ดูเถิด ราชบิดาของข้าพระบาท โปรดทอดพระเนตรชายฉลองพระองค์ของฝ่าพระบาทที่อยู่ในมือของข้าพระบาทชิ้นนี้ ข้าพระบาทตัดออกมา แต่ไม่ได้ปลงพระชนม์ฝ่าพระบาท บัดนี้ขอทรงเข้าพระทัยและประจักษ์เถิดว่า ข้าพระบาทไม่ได้ทำร้ายหรือกบฏต่อฝ่าพระบาท และไม่ได้ทำผิดต่อฝ่าพระบาท แม้ว่าฝ่าพระบาททรงตามล่าเอาชีวิตข้าพระบาทอยู่” (1 ซามูเอล 24:8, 9–11 TNCV) {PP 662.1}

// {PP 662.2}

เมื่อซาอูลได้ยินถ้อยคำของดาวิดแล้วก็สิ้นพยศ ได้แต่ยอมรับว่าคำพูดเหล่านั้นเป็นความจริง ท่านรู้สึกสะเทือนใจเมื่อรู้ตัวว่าก่อนหน้านี้ไม่นานตนได้ตกอยู่ในมือของบุคคลที่ท่านเองกำลังตามล่า ดาวิดยืนอยู่ต่อหน้ากษัตริย์โดยตระหนักว่าตนไม่ได้ทำอะไรผิด ซาอูลจึงพูดกับดาวิดอย่างใจเย็นว่า “‘นั่นเสียงของเจ้าหรือ ดาวิดลูกของเรา’ แล้วพระองค์ก็ทรงกันแสงเสียงดัง และตรัสว่า ‘เจ้าเป็นคนชอบธรรมมากกว่าเรา เจ้าดีต่อเรามาตลอดแต่เรากลับร้ายกับเจ้า…มีใครหรือที่พบศัตรูแล้วปล่อยไปโดยไม่ทำอันตราย ขอองค์พระผู้เป็นเจ้าทรงปูนบำเหน็จแก่เจ้าที่ได้กรุณาเราในวันนี้ เรารู้ว่าเจ้าจะได้เป็นกษัตริย์อย่างแน่นอน และอาณาจักรอิสราเอลจะมั่นคงเป็นปึกแผ่นในมือของเจ้า’” (1 ซามูเอล 24:16, 17–20 TNCV) แล้วดาวิดก็ทำพันธสัญญากับซาอูลว่าเมื่อสิ่งเหล่านี้บังเกิดขึ้นท่านจะโปรดปรานวงศ์วานของซาอูลและจะไม่ล้มล้างวงศ์ตระกูลของท่าน {PP 662.2}

// {PP 662.3}

=== ยังคงแคลงใจ

เมื่ออิงตามพฤติกรรมที่ผ่านมาของซาอูล ดาวิดไม่สามารถไว้วางใจในคำมั่นสัญญาของพระราชา หรือเชื่อได้ว่าการสำนึกผิดนี้จะอยู่ได้นาน ฉะนั้นเมื่อซาอูลกลับวังดาวิดยังคงค้างอยู่ตามที่มั่นในเขตเทือกเขา {PP 662.3}

// {PP 662.4}

บางครั้งความเกลียดชังที่ผู้ยอมอยู่ใต้อำนาจของซาตานมีต่อผู้รับใช้ของพระเจ้าได้แปรเปลี่ยนเป็นความรู้สึกชื่นชอบและอยากปรองดองกัน แต่การเปลี่ยนแปลงนั้นไม่ถาวรเสมอไป หลังจากคนใจชั่วปรักปรำผู้รับใช้ของพระเจ้าอย่างเสียๆ หายๆ เขาก็สำนึกผิดขึ้นมาอย่างจับใจในบางครั้ง พระวิญญาณของพระเจ้าทรงทำงานในใจเขาอย่างหนัก เขาจึงถ่อมใจลงต่อพระพักตร์พระองค์และต่อคนที่เขาพยายามใส่ร้ายป้ายสีนั้น และอาจจะเปลี่ยนท่าทีที่มีต่อผู้รับใช้ของพระเจ้าก็เป็นได้ แต่เมื่อเขาเปิดประตูให้มารร้ายเป็นผู้ชี้นำอีกครั้ง ข้อสงสัยเดิมๆ ก็หวนกลับมาอีก ความเกลียดชังที่เคยมีก็ถูกรื้อฟื้น และเขาก็กลับไปทำในสิ่งที่เคยยอมรับว่าผิดและเลิกทำไปพักหนึ่งแล้ว เขากลับไปกล่าวหาว่าร้ายคนที่ตนเคยขอขมาลาโทษ ซาตานสามารถใช้คนประเภทนี้อย่างได้ผลมากขึ้นกว่าที่แล้วมาเพราะพวกเขาได้ทำบาปขัดขืนต่อแสงสว่างที่เจิดจ้าขึ้นกว่าเดิม {PP 662.4}

// {PP 663.1}

“ซามูเอลสิ้นชีวิตลง ชาวอิสราเอลทั้งปวงพากันมาร่วมชุมนุมไว้อาลัยให้แก่ซามูเอล และฝังศพเขาที่รามาห์บ้านเกิดของเขา” (1 ซามูเอล 25:1 TNCV) คนอิสราเอลทั้งชาติถือว่าการเสียชีวิตของซามูเอลเป็นการสูญเสียที่หาสิ่งใดมาทดแทนไม่ได้ ซามูเอลเป็นคนจิตใจดี เป็นผู้เผยพระวจนะคนสำคัญ และเป็นผู้พิพากษาที่โดดเด่น บัดนี้ท่านได้ล่วงลับไปแล้ว ประชาชนโศกเศร้าเสียใจเป็นยิ่งนัก ท่านได้ดำเนินต่อหน้าคนอิสราเอลทั้งปวงด้วยใจที่ซื่อตรงตั้งแต่วัยหนุ่ม ถึงแม้ซาอูลจะมีตำแหน่งเป็นกษัตริย์แต่ซามูเอลยังมีอิทธิพลเหนือกว่า เพราะสิ่งที่เกิดขึ้นในชีวิตของท่านมีแต่ความสัตย์ซื่อ การเชื่อฟัง และการอุทิศตนรับใช้ พระคัมภีร์บันทึกไว้ว่าท่านเป็นผู้วินิจฉัยแห่งอิสราเอลตลอดชีวิตของท่าน {PP 663.1}

// {PP 663.2}

ในขณะที่ประชาชนเปรียบเทียบความแตกต่างระหว่างชีวิตของซาอูลกับซามูเอลนั้น พวกเขาตระหนักถึงความผิดพลาดของตนที่ปรารถนาอยากมีกษัตริย์เพื่อจะไม่แปลกแยกไปจากชนชาติทั้งหลายโดยรอบ หลายคนมองสภาพสังคมที่กำลังเสื่อมถอยทางศีลธรรมอย่างรวดเร็วด้วยความตระหนกตกใจ ชีวิตของกษัตริย์ซาอูลส่งผลกระทบอย่างกว้างขวาง จึงสมควรแล้วที่คนอิสราเอลจะไว้ทุกข์ให้กับการเสียชีวิตของซามูเอลผู้เผยพระวจนะของพระเจ้า {PP 663.2}

// {PP 663.3}

ชนชาติอิสราเอลไม่เพียงแต่สูญเสียผู้ที่ก่อตั้งและบริหารสำนักศึกษาธรรม แต่ได้สูญเสียผู้ที่ประชาชนคุ้นเคยในการขอคำปรึกษายามมีปัญหาใหญ่อีกด้วย คือคนที่วิงวอนพระเจ้าด้วยความหวังดีกับประชาชนอย่างสม่ำเสมอ การที่ซามูเอลอธิษฐานเผื่อนั้นทำให้คนอิสราเอลรู้สึกอุ่นใจ เพราะ “คำอธิษฐานด้วยใจร้อนรนอย่างเอาจริงเอาจังของผู้ชอบธรรมนั้นมีพลังมากทำให้เกิดผล” (ยากอบ 5:16 TKJV) บัดนี้ประชาชนรู้สึกเหมือนถูกพระเจ้าทอดทิ้ง ส่วนพระราชาก็ดูไม่ต่างกับคนบ้า กระบวนการยุติธรรมถูกบิดเบือน และทุกอย่างวุ่นวายไปหมด {PP 663.3}

// {PP 664.1}

พระเจ้าทรงให้ซามูเอลผู้แก่ชราได้พักผ่อนในยามที่คนอิสราเอลเหมือนจะต้องการคำปรึกษาที่สุขุมและให้เกียรติพระเจ้าจากผู้รับใช้ของพระองค์มากที่สุด เพราะบ้านเมืองกำลังมีความขัดแย้งกันภายในอย่างรุนแรง ประชาชนมองไปที่หลุมฝังศพของท่านด้วยความขมขื่นและรำพึงถึงความโง่เขลาของตนที่ปฏิเสธไม่ให้ท่านเป็นผู้นำ เพราะท่านติดสนิทกับสวรรค์อย่างใกล้ชิดราวกับจะผูกคนอิสราเอลทั้งชาติไว้กับบัลลังก์ของพระเยโฮวาห์ ซามูเอลเป็นผู้ที่สอนประชาชนให้รักและเชื่อฟังพระเจ้า แต่เมื่อท่านเสียชีวิตแล้วประชาชนรู้สึกเคว้งคว้างและต้องตกอยู่ภายใต้ความกรุณาของกษัตริย์ที่มีความสัมพันธ์กับซาตาน คือพระราชาที่จะแยกประชาชนให้ออกห่างจากพระเจ้าแห่งฟ้าสวรรค์ {PP 664.1}

// {PP 664.2}

=== ความไม่ปลอดภัย

ดาวิดไม่สามารถอยู่ร่วมในพิธีฝังศพของซามูเอลได้ แต่ท่านไว้ทุกข์เสมือนลูกชายที่มีความอาลัยต่อบิดาที่ตนรัก ท่านรู้ว่าการเสียชีวิตของซามูเอลทำให้สายใยที่ยึดเหนี่ยวซาอูลไว้จากการทำชั่วได้ขาดสะบั้นลงอีกเส้นหนึ่ง จึงรู้สึกไม่ปลอดภัยมากกว่าตอนที่ผู้เผยพระวจนะยังมีชีวิตอยู่ ในขณะที่ซาอูลกำลังไว้อาลัยให้กับการจากไปของซามูเอล ดาวิดได้ใช้โอกาสนี้หาที่ลี้ภัยแห่งใหม่ที่มีความปลอดภัยมากกว่า ท่านจึงหนีไปยังถิ่นทุรกันดารปาราน และ ณ ดินแดนเวิ้งว้างว่างเปล่าแห่งนั้นท่านได้แต่งสดุดีบทที่ 120 กับ 121 ท่านรำลึกถึงผู้เผยพระวจนะผู้ที่ตายจากไป กับพระราชาผู้ที่ตั้งตัวเป็นศัตรูแล้วขับร้องขึ้นว่า {PP 664.2}

// {PP 664.3}

> “ความอุปถัมภ์ของข้าพเจ้ามาจากพระเจ้า
> > ผู้ทรงสร้างฟ้าสวรรค์และแผ่นดินโลก
>
> พระองค์จะไม่ให้เท้าของท่านพลาดไป
> > พระองค์ผู้ทรงอารักขาท่านจะไม่เคลิ้มไป
>
> ดูเถิด พระองค์ผู้ทรงอารักขาอิสราเอล
> > จะไม่ทรงหลับสนิทหรือนิทรา…
>
> พระเจ้าจะทรงอารักขาท่านให้พ้นภยันตรายทั้งสิ้น
> > พระองค์จะทรงอารักขาชีวิตของท่าน
> พระเจ้าจะทรงอารักขาการเข้าออกของท่าน
> > ตั้งแต่กาลบัดนี้สืบไปเป็นนิตย์” (สดุดี 121:2–8 TH1971) {PP 664.3}

// {PP 664.4}

ในขณะที่ดาวิดกับคนของท่านอยู่ในถิ่นทุรกันดารปารานนั้น พวกเขาป้องกันฝูงสัตว์ของเศรษฐีคนหนึ่งชื่อนาบาลจากการถูกโจรกรรม นาบาลเป็นผู้ที่มีทรัพย์สินมากมายในแถบนั้น เป็นผู้สืบเชื้อสายจากคาเลบ[^1] แต่มีอุปนิสัยหยาบคายและตระหนี่ {PP 664.4}

[^1]: ดูกันดารวิถีบทที่ 13 และ 14

// {PP 664.5}

เวลานั้นตรงกับฤดูตัดขนแกะพอดี เป็นฤดูกาลแห่งการต้อนรับขับสู้ ดาวิดกับคนของท่านกำลังขาดแคลนเสบียงอาหารอย่างหนัก จึงทำตามธรรมเนียมในขณะนั้นโดยส่งชายหนุ่ม 10 คนไปหานาบาล สั่งให้คำนับเขาในนามเจ้านาย และให้กล่าวว่า “ขอให้ท่านมีอายุมั่นขวัญยืน ขอให้ท่านและครอบครัวมีสุขภาพดี ขอให้ทุกอย่างในกรรมสิทธิ์ของท่านเจริญขึ้น ข้าพเจ้าทราบมาว่าท่านกำลังตัดขนแกะ เราไม่เคยทำร้ายคนเลี้ยงแกะของท่านเลย ขณะที่พวกเขาอาศัยอยู่ท่ามกลางพวกเรา ตลอดเวลาที่พวกเขาอยู่ในคารเมล[^2]ก็ไม่มีสิ่งใดขาดหายไป โปรดถามคนของท่านดูว่าเป็นอย่างที่กล่าวมานี้หรือไม่ ฉะนั้นขอท่านเกื้อหนุนแก่คนของข้าพเจ้า เพราะเรามาเยือนในงานเลี้ยงฉลองนี้ โปรดให้ดาวิดบุตรและผู้รับใช้ของท่านตามแต่จะเอื้อเฟื้อ” (1 ซามูเอล 25:6–8 TNCV) {PP 664.5}

[^2]: คำว่าคารเมลในที่นี้ไม่ใช่ภูเขาคารเมล แต่หมายถึงสถานที่แห่งหนึ่งในเขตยูดาห์ตามเนินเขาใกล้เมืองมาโอน

// {PP 665.1}

ที่ผ่านมาดาวิดกับคนของท่านเป็นเสมือนกำแพงป้องกันคนงานและฝูงแกะของนาบาล ครั้งนี้พวกเขาจึงขอความเอื้อเฟื้อเจือจุนจากท่านเศรษฐีให้แก่คนที่เคยช่วยเหลืออย่างเต็มที่ ดาวิดกับพลพรรคของท่านสามารถปล้นแกะมาฆ่ากินก็ได้ แต่ก็ไม่ได้ทำ พรรคพวกของดาวิดปฏิบัติตนอย่างสัตย์ซื่อและเที่ยงตรง แต่นาบาลกลับไม่รับรู้ถึงน้ำจิตน้ำใจของพวกเขาเลย และตอบกลับไปตามนิสัยของเขาว่า “ดาวิดเป็นใครกัน ลูกเจสซีคนนี้เป็นใครกัน ทุกวันนี้มีลูกจ้างมากมายหนีนายของตัวไป ควรหรือที่เราจะเอาขนมปัง น้ำ และเนื้อที่เราฆ่าสำหรับคนตัดขนแกะของเราไปให้กลุ่มคนที่เราไม่รู้จักหัวนอนปลายเท้า” (1 ซามูเอล 25:10–11 TNCV) {PP 665.1}

// {PP 665.2}

คนหนุ่มทั้งสิบกลับมามือเปล่าพร้อมเล่าเหตุการณ์ให้ดาวิดฟัง ดาวิดโกรธเป็นฟืนเป็นไฟและสั่งให้คนของท่านคาดดาบเตรียมรบ ท่านตั้งใจจะลงโทษชายคนนั้นที่ไม่ยอมให้ในสิ่งที่ท่านควรจะได้ แถมยังพูดจาสบประมาทอีกด้วย ความหุนหันพลันแล่นเช่นนี้สะท้อนถึงอุปนิสัยของซาอูลมากกว่าดาวิด แต่บุตรเจสซียังต้องเรียนรู้ที่จะอดทนผ่านความทุกข์ยากลำบากแห่งชีวิต {PP 665.2}

// {PP 665.3}

=== อาบีกายิล

หลังจากที่นาบาลขับไล่ไสส่งคนของดาวิดกลับไปแล้ว มีคนใช้คนหนึ่งของนาบาลรีบนำข่าวไปบอกอาบีกายิลผู้เป็นภรรยาถึงสิ่งที่เกิดขึ้นว่า “ดาวิดส่งคนจากถิ่นกันดารมาทักทายนายท่าน แต่นายท่านไปดูถูกเอ็ดตะโรพวกนั้น แท้ที่จริงคนของดาวิดดีต่อเรามาก พวกเขาไม่เคยทำอันตรายอะไรเราเลย ตลอดเวลาที่เราอยู่กลางทุ่งใกล้ๆ พวกเขา ไม่มีอะไรหายสักอย่าง พวกเขาเป็นเกราะกำบังให้เราทั้งกลางวันและกลางคืนตลอดเวลาที่เราเลี้ยงแกะอยู่ใกล้ๆ พวกเขา ขอให้นายหญิงตรึกตรองดูว่าจะทำอะไรได้บ้าง เพราะภัยกำลังจะมาถึงนายท่านและครอบครัว” (1 ซามูเอล 25:14–17 TNCV) {PP 665.3}

// {PP 666.1}

อาบีกายิลไม่ได้ปรึกษาสามีหรือเล่าให้เขาฟังว่ากำลังจะทำอะไร เธอจัดแจงเสบียงอาหารจำนวนมากพอมาบรรทุกบนหลังลาแล้วให้คนใช้นำไปก่อนล่วงหน้า จากนั้นเธอจึงค่อยออกเดินทางไปพบดาวิดกับคนของท่าน เธอพบพวกเขาที่ชะง่อนหินใหญ่ในเนินเขา “เมื่ออาบีกายิลเห็นดาวิด นางรีบลงจากหลังลา หมอบกราบซบหน้าลงกับพื้นต่อหน้าดาวิด นางหมอบลงแทบเท้าดาวิดและกล่าวว่า ‘นายท่านเจ้าข้า ดิฉันขอน้อมรับคำตำหนิทั้งหมด ขอให้ผู้รับใช้ของท่านได้พูดกับท่าน’” (1 ซามูเอล 25:23–24 TNCV) อาบีกายิลคำนับดาวิดอย่างนอบน้อมประหนึ่งกำลังกราบทูลพระราชา นาบาลเคยพูดเหน็บแนมว่า “ดาวิดเป็นใครกัน” แต่อาบีกายิลเรียกดาวิดว่า “นายท่าน” เธอใช้คำพูดอ่อนโยนเพื่อสงบอารมณ์ที่ขุ่นเคืองของดาวิด และวิงวอนท่านเพื่อสามี เธอไม่ได้อวดเก่งหรือถือดี แต่ประกอบด้วยสติปัญญาและความรักของพระเจ้าในขณะที่แสดงออกถึงความทุ่มเทอันแรงกล้าที่มีต่อครอบครัวของเธอ และแจ้งให้ดาวิดทราบว่าที่สามีไร้ซึ่งเยื่อใยนั้นเป็นเพียงการปลดปล่อยอารมณ์ของคนที่อมทุกข์และมีนิสัยเห็นแก่ตัว ไม่ได้ตั้งใจจะมีปัญหากับดาวิดเป็นการส่วนตัวแต่อย่างใด {PP 666.1}

// {PP 666.2}

“นายท่านเจ้าข้า เนื่องจากองค์พระผู้เป็นเจ้าทรงป้องกันไม่ให้มือของนายท่านเปื้อนเลือดด้วยการลงมือแก้แค้นเอง องค์พระผู้เป็นเจ้าทรงพระชนม์อยู่แน่ฉันใดและท่านมีชีวิตอยู่แน่ฉันใด ขอให้ศัตรูและคนทั้งปวงที่มุ่งร้ายต่อนายท่านจงเป็นเหมือนนาบาลฉันนั้น” (1 ซามูเอล 25:26 TNCV) อาบีกายิลไม่ได้ถือว่าการยับยั้งดาวิดจากการด่วนลงมือเป็นความดีความชอบของเธอ แต่เธอสรรเสริญและถวายเกียรติแด่พระเจ้า จากนั้นเธอจึงมอบเสบียงอาหารที่เตรียมไว้มากมายให้คนของดาวิดเป็นของกำนัลเพื่อสันติภาพ และยังคงอ้อนวอนประหนึ่งเธอเองเป็นผู้กระทำให้นายท่านขุ่นเคืองใจ {PP 666.2}

// {PP 666.3}

เธอขอร้องว่า “โปรดยกโทษให้แก่การละเมิดของผู้รับใช้ของท่านด้วยเพราะองค์พระผู้เป็นเจ้าจะทรงให้ราชวงศ์ของนายท่านยืนยงตลอดไปอย่างแน่นอน เพราะท่านได้ต่อสู้ในสงครามขององค์พระผู้เป็นเจ้า ขออย่าให้พบการกระทำผิดในตัวท่านเลยตลอดชีวิตของท่าน” (1 ซามูเอล 25:28 TNCV) ถ้อยคำของอาบีกาอิลชี้ทางที่ดาวิดควรปฏิบัติ คือท่านควรต่อสู้ในสงครามขององค์พระผู้เป็นเจ้า ไม่ใช่ต่อสู้เพื่อการแก้แค้นส่วนตัว ถึงแม้จะถูกกดขี่ข่มเหงเยี่ยงคนทรยศต่อชาติก็ตาม เธอพูดต่อไปว่า “แม้มีคนลุกขึ้นไล่ตามท่านและแสวงชีวิตของท่าน ชีวิตของเจ้านายของดิฉันจะผูกมัดอยู่กับกลุ่มชีวิตซึ่งอยู่ในความพิทักษ์ของพระเยโฮวาห์พระเจ้าของท่าน…และเมื่อพระเจ้าจะทรงกระทำแก่เจ้านายของดิฉันแล้ว ตามบรรดาความดีซึ่งพระองค์ทรงลั่นวาจาเกี่ยวกับท่านและทรงตั้งท่านไว้เป็นเจ้านายเหนืออิสราเอล เจ้านายของดิฉันจะไม่มีเหตุที่ต้องเศร้าใจหรือระกำใจ เพราะได้กระทำให้โลหิตเขาตกด้วยไม่มีสาเหตุหรือเพราะเจ้านายของดิฉันทำการแก้แค้นเสียเอง และเมื่อพระเจ้าทรงกระทำความดีแก่เจ้านายของดิฉันแล้วก็ขอระลึกถึงผู้รับใช้ของท่านบ้าง”<!--1 ซามูเอล 25:29–31 TH1971--> {PP 666.3}

// {PP 667.1}

=== ผู้สร้างสันติ

คนที่จะกล่าวถ้อยคำเหล่านี้ได้ต้องได้รับสติปัญญาจากเบื้องบนเท่านั้น ความเชื่อที่อาบีกายิลมีในพระเจ้าเป็นดั่งกลิ่นหอมอบอวลเหมือนดอกไม้ ทั้งใบหน้า คำพูด และการกระทำล้วนแต่แสดงออกถึงชีวิตที่ปฏิบัติตามกฎของพระองค์โดยที่เธอไม่รู้ตัว พระวิญญาณแห่งพระบุตรของพระเจ้าสถิตอยู่ในใจของอาบีกายิล คำพูดของเธอเปี่ยมด้วยเมตตาคุณ มีความอ่อนโยน และมุ่งสร้างสันติ ทำให้ผู้ฟังพลอยได้รับอิทธิพลจากสวรรค์ไปด้วย ดาวิดได้ยินแล้วเกิดแรงบันดาลใจในทางบวก ท่านรู้สึกสั่นสะท้านเมื่อคิดถึงผลกระทบอันเลวร้ายที่จะเกิดขึ้นหากท่านวู่วามทำตามเจตนาของตน “บุคคลผู้ใดสร้างสันติ ผู้นั้นเป็นสุข เพราะว่าพระเจ้าจะทรงเรียกเขาว่าเป็นบุตร” (มัทธิว 5:9 TH1971) คงเป็นเรื่องที่น่ายินดียิ่งนักหากในปัจจุบันมีหญิงเช่นอาบีกายิลที่จะช่วยสยบความโกรธเคือง ขัดขวางการกระทำตามอารมณ์ชั่ววูบ และระงับความชั่วร้ายด้วยถ้อยคำที่ประกอบด้วยสติปัญญาและมีความสุขุมรอบคอบ {PP 667.1}

// {PP 667.2}

ชีวิตของคริสเตียนที่อุทิศตัวให้พระเจ้าจะส่องแสงสว่างอยู่ตลอดเวลา ทั้งจะกระจายสันติสุขและการประเล้าประโลมออกไปอย่างต่อเนื่อง เป็นชีวิตที่ประกอบด้วยความบริสุทธิ์ การรู้จักกาลเทศะ มีความเรียบง่าย และทำตัวให้เป็นประโยชน์ เป็นชีวิตที่ขับเคลื่อนด้วยความรักที่ไม่เห็นแก่ตัว ทำให้มีพลังในเชิงบวก ทั้งเป็นชีวิตที่เต็มไปด้วยพระคริสต์และส่องสว่างในทุกที่ที่ไป อาบีกายิลกล่าวทักท้วงและให้คำแนะนำแก่ดาวิดอย่างชาญฉลาด ทำให้ท่านใจเย็นลงเมื่อสัมผัสกับชีวิตและการชี้แจงเหตุผลของเธอ ท่านเห็นว่าสิ่งที่ตนกำลังจะทำลงไปนั้นไม่ฉลาดและขาดการยับยั้งชั่งใจ {PP 667.2}

// {PP 667.3}

ดาวิดถ่อมใจรับคำทักท้วงซึ่งสอดคล้องกับถ้อยคำของท่านที่กล่าวไว้ว่า “ขอให้คนชอบธรรมตีข้าพระองค์เถิด นั่นเป็นความกรุณา ขอให้เขาว่ากล่าวข้าพระองค์ นั่นเป็นน้ำมันบนศีรษะของข้าพระองค์” (สดุดี 141:5 TNCV) ท่านขอบพระคุณพระเจ้าและกล่าวคำอวยพรแก่นางอาบีกายิลที่ชี้นำท่านไปในทางที่ชอบธรรม หลายคนรู้สึกว่าถ้าไม่แสดงความฉุนเฉียวออกมาเมื่อถูกตำหนิเป็นเรื่องที่น่ายกย่อง แต่มีน้อยคนที่ถูกตำหนิแล้วยังจะกล่าวคำอวยพรให้แก่ผู้ที่ยับยั้งตนจากทางชั่วร้ายนั้นด้วยใจที่รู้สึกขอบคุณ {PP 667.3}

// {PP 667.4}

เมื่ออาบีกายิลกลับไปถึงบ้านก็พบว่านาบาลกับแขกกำลังเพลิดเพลินอยู่ในงานเลี้ยงใหญ่ พวกเขากินดื่มกันอย่างสำราญใจ เธอไม่ได้เล่าเรื่องราวการพบปะกับดาวิดจนกระทั่งถึงวันรุ่งขึ้น นาบาลเป็นคนขี้ขลาดตาขาว เมื่อรู้ว่าเกือบตายเพราะความสะเพร่าของตนจึงช็อกงงงันในทันที เขากลัวว่าดาวิดยังเคียดแค้นและจะมาโจมตีตนจึงรู้สึกหวาดหวั่นครั่นคร้ามเป็นอย่างยิ่ง นาบาลทรุดตัวลงเป็นอัมพาตไม่รู้สึกตัว ผ่านไป 10 วันก็ขาดใจตาย ที่ผ่านมาเขาใช้ชีวิตที่พระเจ้าประทานให้เหมือนเป็นคำสาปแช่งให้แก่โลก แต่ในขณะที่เขาสังสรรค์เฮฮาอยู่นั้น พระเจ้าตรัสแก่เขาอย่างเดียวกันกับที่ตรัสแก่เศรษฐีในคำอุปมาว่า “คืนนี้ชีวิตของเจ้าจะถูกเรียกคืนจากเจ้า” (ลูกา 12:20 TNCV) {PP 667.4}

// {PP 668.1}

ถึงแม้ดาวิดมีภรรยาแล้วแต่ภายหลังท่านก็รับอาบีกายิลเป็นภรรยาอีกคนหนึ่ง ท่านตัดสินใจผิดพลาดเพราะอิทธิพลของธรรมเนียมชนชาติทั้งหลายในสมัยนั้น แม้แต่คนดีและผู้ยิ่งใหญ่ก็เคยผิดพลาดเพราะคล้อยตามธรรมเนียมปฏิบัติของชาวโลก อย่างไรก็ตามการมีภรรยาหลายคนได้ส่งผลให้ชั่วชีวิตของดาวิดเต็มไปด้วยความขมขื่น {PP 668.1}

// {PP 668.2}

=== ไว้ชีวิตอีกครั้ง

หลังจากซามูเอลสิ้นชีวิต ดาวิดมีความสงบสันติอยู่เพียงไม่กี่เดือน ท่านไปอาศัยอยู่ในที่เปล่าเปลี่ยวใกล้ชาวศิฟอีกครั้งหนึ่ง แต่ศัตรูเหล่านี้หวังที่จะเอาใจพระราชาจึงแจ้งที่ซุกซ่อนของดาวิด ข่าวนี้ปลุกผีร้ายที่หลับใหลอยู่ในใจของซาอูลให้ตื่นขึ้น ท่านจึงเรียกทหารมาแล้วนำพวกเขาออกไปไล่ล่าดาวิด แต่มีสายลับที่เป็นมิตรนำข่าวมาแจ้งเตือนบุตรของเจสซีว่าซาอูลกำลังไล่ตามท่านอีกแล้ว ดาวิดจึงนำคนของท่านไม่กี่คนไปสืบเสาะตำแหน่งของศัตรู พวกเขาคืบหน้าไปอย่างระมัดระวังจนพบเต็นท์ของพระราชากับข้าราชบริพารในเวลากลางคืน ไม่มีใครสังเกตเห็นดาวิดกับพรรคพวกเพราะทุกคนนอนหลับอยู่ ดาวิดจึงขอเพื่อนคนหนึ่งให้ลงไปที่ค่ายของศัตรูด้วยกันกับท่าน เมื่อถามว่า “ผู้ใดจะลงไปในค่ายของซาอูลกับเราบ้าง” อาบีชัยจึงตอบรับทันทีว่า “ข้าพเจ้าจะลงไปกับท่าน”<!--1 ซามูเอล 26:6 TH1971--> {PP 668.2}

// {PP 668.3}

ดาวิดกับอาบีชัยเข้าไปในค่ายของซาอูลโดยมีเงามืดของเนินเขาบังตัวไว้ ในขณะที่พยายามกะประมาณจำนวนของฝ่ายศัตรูก็เจอซาอูลกำลังนอนหลับอยู่ มีหอกของท่านปักอยู่ในดินและเหยือกน้ำวางอยู่ใกล้ศีรษะของท่าน แม่ทัพอับเนอร์นอนอยู่ข้างๆ และมีทหารหลับใหลอยู่โดยรอบ อาบีชัยยกหอกของเขาขึ้นแล้วพูกกับดาวิดว่า “ในวันนี้พระเจ้าทรงมอบศัตรูของท่านไว้ในมือของท่านแล้ว บัดนี้ขอให้ข้าพเจ้าแทงเขาด้วยหอกให้ติดดิน ครั้งเดียวก็พอ และข้าพเจ้าไม่ต้องแทงเขาครั้งที่สอง” อาบีชัยรอคำยินยอม แต่ดาวิดกระซิบตอบว่า “‘ขออย่าทำลายพระองค์เลย เพราะผู้ใดเล่าจะเหยียดมือออกต่อสู้ผู้ซึ่งพระเจ้าทรงเจิมไว้และจะไม่มีความผิด…พระเจ้าทรงพระชนม์อยู่แน่ฉันใด พระเจ้าจะทรงฆ่าพระองค์ท่านเอง หรือจะถึงวันกำหนดที่พระองค์ต้องสิ้นพระชนม์ หรือพระองค์จะเสด็จเข้าสงครามและพินาศเสีย ขอพระเจ้าทรงห้ามปรามข้าพเจ้าไม่ให้เหยียดมือออกต่อสู้ผู้ที่พระองค์ทรงเจิมไว้ บัดนี้จงเอาหอกที่อยู่ตรงพระเศียรกับเหยือกน้ำ และให้เราไปกันเถิด’ ดาวิดจึงเอาหอกและเหยือกน้ำจากที่พระเศียรของซาอูล และเขาทั้งสองก็ออกไป ไม่มีใครเห็นไม่มีใครทราบ และไม่มีคนใดตื่นเพราะเขาหลับสนิททุกคน เพราะพระเจ้าทรงบันดาลให้เขาหลับสนิท”<!--1 ซามูเอล 26:8–12 TH1971--> ไม่เป็นการยากเลยสำหรับพระเจ้าที่จะทำให้คนเข้มแข็งอ่อนแอ ทำให้คนเจ้าปัญญาขาดความรอบคอบ และทำให้คนรอบคอบมึนงง {PP 668.3}

// {PP 671.1}

ดาวิดออกไปยืนอยู่บนยอดเนินเขาห่างจากค่ายในระยะที่ปลอดภัย แล้วตะโกนเรียกอับเนอร์และพวกทหารที่อยู่กับเขาว่า “‘ท่านไม่ใช่ผู้ชายดอกหรือ ในอิสราเอลมีใครเหมือนท่านบ้าง ทำไมท่านไม่เฝ้าพระราชาเจ้านายของท่านไว้ให้ดี เพราะมีคนหนึ่งเข้าไปจะทำลายพระราชาเจ้านายของท่าน ที่ท่านกระทำเช่นนี้ไม่ดีแน่ พระเจ้าทรงพระชนม์อยู่แน่ฉันใด ท่านควรตายเพราะท่านมิได้เฝ้าเจ้านายของท่านไว้ให้ดี ผู้ที่พระเจ้าทรงเจิมไว้ บัดนี้ตรวจดูทีว่าหอกของพระราชาอยู่ที่ไหน และเหยือกน้ำที่ตรงพระเศียรนั้นอยู่ที่ไหน’ ซาอูลทรงจำสำเนียงดาวิดได้จึงตรัสว่า ‘ดาวิดบุตรของข้าเอ๋ย นี่เป็นเสียงของเจ้าหรือ’ และดาวิดทูลว่า ‘ข้าแต่พระราชา เจ้านายของข้าพระบาท เป็นเสียงข้าพระบาทพ่ะย่ะค่ะ’ และท่านทูลต่อไปว่า ‘ไฉนเจ้านายของข้าพระบาทจึงไล่ตามผู้รับใช้ของพระองค์ ข้าพระบาทได้กระทำอะไรไป มือข้าพระบาทผิดอย่างไรเล่า เพราะฉะนั้นบัดนี้ขอพระราชาเจ้านายของข้าพระบาททรงฟังเสียงผู้รับใช้ของฝ่าพระบาท’” แล้วพระราชาก็ยอมรับผิดอีกครั้งหนึ่งว่า “‘ข้าได้กระทำผิดแล้ว ดาวิดบุตรของเราเอ๋ย จงกลับเถิด เราจะไม่ทำร้ายเจ้าอีกต่อไป เพราะในวันนี้ชีวิตของเราก็ประเสริฐในสายตาของเจ้า ดูเถิด เราสำแดงตัวเป็นคนเขลาและได้กระทำผิดมาก’ และดาวิดทูลว่า ‘ข้าแต่พระราชา หอกนั้นอยู่ที่นี่ ขอรับสั่งให้คนหนุ่มคนหนึ่งมารับไปจากที่นี่’”<!--1 ซามูเอล 26:15–19, 21–22 TH1971--> แม้ว่าซาอูลจะสัญญาว่า “เราจะไม่ทำร้ายเจ้าอีกต่อไป” แต่ดาวิดไม่ได้เอาตัวเองเข้าไปเสี่ยงกับอำนาจของซาอูล {PP 671.1}

// {PP 671.2}

ซาอูลซาบซึ้งยิ่งนักที่ดาวิดไว้ชีวิตท่านเป็นครั้งที่สองจึงถ่อมใจลงยอมรับผิดมากกว่าในครั้งก่อน ท่านตกตะลึงและใจอ่อนลงเมื่อได้เห็นน้ำใจเช่นนี้ ขณะที่แยกทางกับดาวิดซาอูลกล่าวว่า “ดาวิดบุตรของเราเอ๋ย ขอพระเจ้าทรงอวยพรเจ้า เจ้าจะกระทำหลายสิ่งหลายอย่างและจะสำเร็จแน่”<!--1 ซามูเอล 26:25 TH1971--> แต่บุตรของเจสซีไม่คาดหวังว่าพระราชาจะคงความคิดนี้ได้นาน {PP 671.2}

// {PP 672.1}

=== กลับไปลี้ภัยกับชาวฟีลิสเตีย

ดาวิดหมดหวังที่จะคืนดีกับซาอูล ดูเหมือนในที่สุดท่านจะต้องตกเป็นเหยื่อการปองร้ายของพระราชาอย่างหลีกเลี่ยงไม่พ้น ดาวิดจึงตั้งใจไปลี้ภัยในดินแดนของชาวฟีลิสเตียอีกครั้งหนึ่ง ท่านข้ามไปหาอาคีชกษัตริย์เมืองกัทพร้อมกับชาย 600 คนที่อยู่ภายใต้การบังคับบัญชาของท่าน {PP 672.1}

// {PP 672.2}

ดาวิดด่วนสรุปว่าซาอูลคงฆ่าท่านสำเร็จแน่นอนโดยไม่ได้ขอความเห็นชอบจากพระเจ้า แม้ในขณะที่ซาอูลกำลังวางอุบายเพื่อทำลายท่าน พระเจ้าทรงประกอบพระราชกิจเพื่อให้อาณาจักรตกเป็นของดาวิด พระองค์ทรงทำตามแผนการของพระองค์ที่บางครั้งดูลี้ลับซับซ้อนในสายตาของมนุษย์ คนเราไม่สามารถเข้าใจวิธีการของพระเจ้าได้ เรามักจะดูสถานการณ์ภายนอก และทึกทักเอาว่าความยากลำบากและการทดสอบที่พระองค์ทรงยอมให้เข้ามาในชีวิตเป็นเรื่องเลวร้ายที่มีแต่จะทำให้ตนพินาศ ดาวิดก็เช่นกัน ท่านมองในสิ่งที่ตาเห็น และไม่ได้มองที่พระสัญญาของพระเจ้า ท่านไม่มั่นใจว่าจะได้ขึ้นครองราชย์เป็นพระราชาได้จริง ความยากลำบากอันยาวนานได้บั่นทอนความเชื่อของท่านและเป็นเหตุให้หมดความอดทน {PP 672.2}

// {PP 672.3}

พระเจ้าไม่ได้ทรงใช้ดาวิดให้ไปลี้ภัยอยู่กับคนฟีลิสเตียศัตรูที่ร้ายกาจที่สุดของคนอิสราเอล ชนชาตินี้เป็นหนึ่งในศัตรูที่เลวร้ายที่สุดจนถึงบั้นปลายชีวิตของดาวิด กระนั้นท่านก็ยังไปขอลี้ภัยกับพวกเขาในยามคับขัน เมื่อท่านหมดความไว้เนื้อเชื่อใจซาอูลและเหล่าข้าราชการ ดาวิดได้ฝากชีวิตไว้กับศัตรูของคนอิสราเอล ท่านเป็นนายพลที่กล้าหาญ และได้พิสูจน์ตัวมาแล้วว่าเป็นนักรบที่ชำนาญศึก แต่การไปหลบลี้หนีภัยอยู่กับชาวฟีลิสเตียนั้นเป็นช่องทางที่ทำลายอนาคตของตนเอง พระเจ้าทรงใช้ให้ดาวิดปักธงของท่านไว้ในเขตแดนยูดาห์ แต่เพราะท่านขาดความเชื่อท่านจึงไปที่อื่นโดยที่พระเจ้ามิได้ทรงบัญชา {PP 672.3}

// {PP 672.4}

พระเจ้าทรงเสียพระเกียรติเพราะดาวิดขาดความเชื่อ ชาวฟีลิสเตียกลัวดาวิดมากกว่าซาอูลและกองทัพของท่าน การที่ดาวิดไปขอการคุ้มครองจากพวกเขาทำให้คนฟีลิสเตียรับรู้ถึงความอ่อนแอของคนอิสราเอล ฉะนั้นเรื่องนี้ยิ่งซ้ำเติมให้ศัตรูที่ไม่เคยลดราวาศอกบีบบังคับพวกเขามากขึ้น พระเจ้าทรงเจิมตั้งดาวิดไว้ให้ปกป้องคุ้มครองคนของพระองค์ พระองค์ไม่มีพระประสงค์ให้ผู้รับใช้ของพระองค์สนับสนุนคนอธรรมด้วยการเปิดเผยจุดอ่อนคนของพระองค์ หรือด้วยการแสดงท่าทีไม่แยแสต่อความอยู่เย็นเป็นสุขของพวกเขา ยิ่งไปกว่านั้นพี่น้องร่วมชาติยังเข้าใจผิดว่าดาวิดหันไปนับถือบรรดาเทพเจ้าของชาวฟีลิสเตีย การกระทำของดาวิดครั้งนี้จึงเปิดโอกาสให้คนเข้าใจท่านผิด ทำให้หลายคนมีอคติต่อท่าน ดาวิดทำในสิ่งที่ซาตานต้องการให้ทำ เพราะการไปลี้ภัยกับชนชาติที่เป็นศัตรูของพระเจ้าและคนของพระองค์ทำให้คนพวกนั้นเกิดความกระหยิ่มยิ้มย่อง ดาวิดไม่ได้ทิ้งการนมัสการพระเจ้าหรือความเอาใจใส่ต่อพระราชกิจของพระองค์ แต่ท่านสูญเสียการไว้วางใจในพระองค์เพื่อเห็นแก่ความปลอดภัยของตัวเอง พระเจ้าทรงปรารถนาให้ผู้รับใช้ของพระองค์มีอุปนิสัยที่สัตย์ซื่อเที่ยงธรรม แต่การกระทำเช่นนั้นของดาวิดเป็นจุดด่างพร้อยในอุปนิสัยของท่าน {PP 672.4}

// {PP 673.1}

กษัตริย์ชาวฟีลิสเตียต้อนรับดาวิดอย่างอบอุ่น สาเหตุหนึ่งก็เพราะท่านนับถือบุตรของเจสซี และอีกสาเหตุหนึ่งเพราะรู้สึกภูมิใจที่มีชาวฮีบรูมาขอให้ท่านคุ้มครอง ส่วนดาวิดก็รู้สึกปลอดภัยในอาณาเขตการปกครองของกษัตริย์อาคีชเพราะคงไม่มีใครทรยศหักหลังท่านที่นั่น ท่านจึงนำครอบครัว คนใช้ และข้าวของโยกย้ายมาราวกับว่าจะลงหลักปักฐานในดินแดนฟีลิสเตีย คนของท่านก็ทำเหมือนกัน เรื่องนี้ทำให้อาคีชพึงพอใจ ท่านจึงสัญญาว่าจะปกป้องชาวอิสราเอลที่หนีมาหลบภัยเหล่านี้ {PP 673.1}

// {PP 673.2}

=== เห็นแก่พระเจ้า

ดาวิดขออาศัยในชนบทที่ห่างจากเมืองหลวง เพราะรู้สึกว่าคงไม่ปลอดภัยสำหรับท่านเองและคนของท่านที่จะอยู่ภายใต้อิทธิพลของคนที่กราบไหว้รูปเคารพ กษัตริย์อาคีชจึงยินดียกเมืองศิกลากให้เป็นกรรมสิทธิ์ ดาวิดกับคนของท่านจะมีอิสระในการนมัสการพระเจ้ามากขึ้นถ้าอยู่ในเมืองที่เป็นของพวกเขาเอง แต่ถ้าอยู่ต่อที่เมืองกัทเลย พิธีกรรมต่างๆ ของคนที่ไม่นับถือพระเจ้าจะมีแต่สร้างความเสียหายและนำความรำคาญมาให้ {PP 673.2}

// {PP 673.3}

ขณะที่ดาวิดอาศัยอยู่ในเมืองที่ห่างไกลแห่งนี้ท่านทำสงครามกับคนเกชูร์ คนเกอร์กาชี และคนอามาเลข โดยไม่ไว้ชีวิตใครให้หนีไปรายงานที่เมืองกัทแม้แต่คนเดียว เมื่อกลับจากการสู้รบท่านแจ้งให้อาคีชเข้าใจว่าท่านไปต่อสู้กับคนชาติเดียวกันกับท่านคือคนเผ่ายูดาห์ การพูดปดมดเท็จนี้ส่งผลให้ชาวฟีลิสเตียยิ่งเข้มแข็งขึ้น เพราะกษัตริย์อาคีชกล่าวว่า “เขาได้กระทำให้อิสราเอลชนชาติของเขาเกลียดอย่างที่สุด เพราะฉะนั้นเขาจึงเป็นผู้รับใช้ของเราได้ตลอดไป”<!--1 ซามูเอล 27:12 TH1971--> ดาวิดทราบว่าเป็นน้ำพระทัยของพระเจ้าที่จะให้ชนชาติเหล่านี้ถูกทำลาย และรู้ด้วยว่าพระองค์ทรงมอบหมายให้ท่านจัดการในเรื่องนี้ แต่การที่ท่านหลอกลวงนั้นไม่ได้เป็นไปตามการทรงนำของพระองค์ {PP 673.3}

// {PP 674.1}

“อยู่มาในครั้งนั้น คนฟีลิสเตียได้รวบรวมกำลังเพื่อทำสงครามสู้รบกับอิสราเอล และอาคีชตรัสกับดาวิดว่า ‘จงเข้าใจเถิดว่าท่านกับคนของท่านจะออกทัพไปกับเรา’”<!--1 ซามูเอล 28:1 TH1971--> แต่ดาวิดไม่ประสงค์ที่จะต่อสู้กับคนร่วมชาติ ในขณะเดียวกันก็ไม่รู้ว่าควรทำอย่างไรจนกว่าสถานการณ์จะชี้ชัดถึงหน้าที่ที่ต้องทำ ท่านจึงเลี่ยงตอบกษัตริย์อาคีชว่า “ท่านก็จะทราบเองว่าผู้รับใช้ของท่านจะทำอะไรได้บ้าง” (1 ซามูเอล 28:2 NTV) อาคีชเข้าใจว่าคำตอบนี้เป็นคำสัญญาว่าจะให้ความช่วยเหลือในการสงครามที่จวนจะปะทุขึ้น จึงปฏิญาณว่าจะมอบตำแหน่งอันสูงศักดิ์ให้ดาวิดในราชสำนักของชาวฟีลิสเตีย {PP 674.1}

// {PP 674.2}

ถึงแม้ความเชื่อของดาวิดที่มีต่อพระสัญญาของพระเจ้าได้สั่นคลอนไปบ้าง แต่ท่านยังจดจำได้ว่าซามูเอลได้เจิมท่านให้เป็นกษัตริย์เหนือคนอิสราเอล ท่านระลึกถึงชัยชนะต่อศัตรูที่พระเจ้าประทานให้ในอดีตที่ผ่านมา และทบทวนถึงพระเมตตาอันใหญ่หลวงของพระเจ้าที่ช่วยท่านให้พ้นจากเงื้อมมือของซาอูล ดาวิดจึงตั้งใจว่าจะไม่ทรยศต่อหน้าที่ที่พระองค์ทรงมอบหมายให้ ท่านจะไม่นำคนของท่านไปสมทบกับศัตรูแห่งชนชาติของท่าน แม้ว่ากษัตริย์ของอิสราเอลจะแสวงหาชีวิตของท่านอยู่ก็ตาม {PP 674.2}
