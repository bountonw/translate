---
chapter:
  number: 64
  title:
    th: ดาวิดหลบลี้หนีภัย
    en: David a Fugitive
  url: https://legacy.egwwritings.org/?ref=en_PP.649&para=84.3043
  basedon: 1 ซามูเอล บทที่ 18 ถึง 22
---

// {PP 649.1}

=== ถูกกักตัวไว้รับใช้

หลังจากที่โกลิอัทถูกฆ่าตายแล้ว ซาอูลหน่วงเหนี่ยวดาวิดไว้ให้อยู่กับท่าน และไม่อนุญาตให้กลับบ้านของบิดา ต่อมา “จิตใจของโยนาธานก็ผูกพันกับจิตใจของดาวิด และโยนาธานรักดาวิดเท่าชีวิตของตน” (1 ซามูเอล 18:1 NTV) โยนาธานกับดาวิดทำพิธีร่วมสาบานตนเป็นพี่น้องต่อกัน แล้วราชโอรสก็ “ปลดเสื้อคลุมที่ตนสวมอยู่มอบให้แก่ดาวิด รวมถึงชุดออกศึก ดาบ ชุดธนู และเข็มขัดด้วย” (1 ซามูเอล 18:4 NTV) ถึงแม้ดาวิดได้รับมอบหมายให้รับผิดชอบเรื่องสำคัญ แต่ท่านยังคงอ่อนน้อมถ่อมตนจนเป็นที่รักใคร่ของประชาชนและคนในราชสำนัก {PP 649.1}

// {PP 649.2}

“ซาอูลมอบหมายให้ทำการใดๆ ดาวิดก็ปฏิบัติจนสำเร็จลุล่วง ซาอูลจึงแต่งตั้งดาวิดให้มีตำแหน่งสูงในกองทัพ” (1 ซามูเอล 18:5 TNCV) ดาวิดรอบคอบและซื่อสัตย์ มีหลักฐานที่ชัดเจนถึงการที่พระเจ้าทรงอวยพรท่าน บางครั้งซาอูลตระหนักได้ว่าตนขาดคุณสมบัติในการปกครองชนชาติอิสราเอล และรู้สึกว่าอาณาจักรจะมีเสถียรภาพถ้ามีที่ปรึกษาที่รับคำสั่งจากพระเจ้า ซาอูลยังหวังอีกด้วยว่าการมีดาวิดอยู่เคียงข้างจะช่วยป้องกันท่านไว้จากภัยอันตราย เนื่องจากพระเจ้าทรงโปรดปรานและปกป้องดาวิด บางทีการที่ดาวิดอยู่ใกล้ๆ ก็จะคุ้มครองซาอูลเมื่อท่านออกไปรบทัพจับศึก {PP 649.2}

// {PP 649.3}

พระเจ้าทรงนำให้ดาวิดใกล้ชิดกับซาอูล หน้าที่การงานในราชสำนักจะช่วยให้ท่านเข้าใจงานของราชการ อันเป็นการเตรียมตัวสำหรับตำแหน่งสำคัญในอนาคต และจะช่วยให้ท่านเป็นที่ไว้วางใจของคนทั้งชาติ ชีวิตที่ผกผันแปรเปลี่ยนและความลำบากยากเย็นที่จะเกิดขึ้นเพราะความจงเกลียดจงชังของซาอูลจะทำให้ดาวิดรู้สึกว่าท่านต้องพึ่งพาพระเจ้าและไว้วางใจพระองค์อย่างสุดจิตสุดใจ มิตรภาพระหว่างโยนาธานกับดาวิดก็ยังเป็นการทรงนำจากพระเจ้าเพื่อช่วยชีวิตผู้ที่จะปกครองอิสราเอลในวันข้างหน้าเช่นกัน ทั้งหมดนี้เป็นสิ่งที่พระเจ้าทรงนำตามพระประสงค์อันกอปรด้วยพระคุณของพระองค์เพื่อประโยชน์ของดาวิดและประชาชนอิสราเอล {PP 649.3}

// {PP 650.1}

=== มิตรภาพที่เปลี่ยนไป

หลังจากนั้นไม่นานมิตรภาพที่ซาอูลมีต่อดาวิดก็เปลี่ยนไป เมื่อซาอูลกับดาวิดกำลังกลับจากการสู้รบกับชาวฟีลิสเตีย “พวกผู้หญิงก็ออกมาจากหัวเมืองอิสราเอล ร้องเพลงและเต้นรำต้อนรับพระราชาซาอูลด้วยรำมะนา ด้วยเพลงร่าเริง และด้วยเครื่องดนตรี” มีคนกลุ่มหนึ่งขับร้องขึ้นว่า “ซาอูลฆ่าคนเป็นพันๆ” ในขณะที่คนอีกกลุ่มหนึ่งร้องรับว่า “และดาวิดฆ่าคนเป็นหมื่นๆ”<!--1 ซามูเอล 18:6–7 TH1971--> ปีศาจแห่งความริษยาก็เข้าสิงใจของพระราชา ท่านโกรธที่กลุ่มผู้หญิงชาวอิสราเอลร้องเพลงยกย่องดาวิดเหนือตนเอง แทนที่จะยับยั้งความรู้สึกอิจฉาเอาไว้ ท่านกลับแสดงจุดอ่อนในอุปนิสัยออกมาโดยโพล่งขึ้นว่า “พวกเขายกย่องดาวิดว่าฆ่าคนเป็นหมื่นๆ ส่วนเราแค่พัน ต่อไปเขาจะได้อะไรอีกถ้าไม่ใช่อาณาจักรนี้” (1 ซามูเอล 18:8 TNCV) {PP 650.1}

// {PP 650.2}

จุดอ่อนที่สำคัญอย่างหนึ่งของซาอูลคือท่านชอบให้คนสรรเสริญเยินยอ ปัญหานี้เข้ามาควบคุมความคิดและการกระทำของท่าน ทุกสิ่งอย่างที่ท่านทำล้วนแต่หวังการยกย่องสรรเสริญ มาตรฐานวัดความรู้สึกผิดชอบชั่วดีของท่านอยู่ในเกณฑ์ต่ำเพราะท่านยึดตามความนิยมชมชอบของสังคม การอยู่เพื่อเอาใจมนุษย์โดยไม่แสวงหาความชอบพระทัยของพระเจ้าเสียก่อนย่อมเป็นเรื่องที่ไม่ปลอดภัย ซาอูลมีความทะเยอทะยานอยากเป็นดาวเด่นในสายตาของมนุษย์ และเมื่อเสียงเพลงสรรเสริญนั้นดังขึ้นท่านจึงรู้สึกสังหรณ์ใจอย่างแรงกล้าว่าดาวิดจะเอาชนะใจประชาชนและขึ้นเป็นกษัตริย์แทนท่าน {PP 650.2}

// {PP 650.3}

กษัตริย์ซาอูลยอมให้ความอิจฉาริษยาเข้ามาพ่นพิษในใจ ถึงแม้ท่านเคยได้รับการอบรมสั่งสอนจากผู้เผยพระวจนะซามูเอลว่าพระเจ้าจะทรงกระทำตามน้ำพระทัยของพระองค์จนสำเร็จและไม่มีใครขัดขวางได้ แต่ท่าทีของซาอูลกลับบ่งบอกว่าท่านไม่เข้าใจแผนการหรือฤทธานุภาพของพระเจ้าเอาเสียเลย พระราชาแห่งอิสราเอลกำลังเอาความต้องการของตนเองต้านพระประสงค์ของพระผู้ทรงอานุภาพอนันต์ ในขณะที่ปกครองเหนืออาณาจักรอิสราเอลท่านไม่ได้เรียนรู้ที่จะควบคุมจิตใจตนเอง แต่ปล่อยให้ความคิดชั่ววูบชักนำการตัดสินใจ จนในที่สุดก็กลายเป็นคนโมโหร้าย บางครั้งความดุเดือดเลือดพล่านก็ปะทุออกมาจนพร้อมจะปลิดชีวิตผู้ที่กล้าขัดใจ พอใจเย็นลงท่านก็รู้สึกท้อแท้เสียใจและเกลียดชังตัวเอง {PP 650.3}

// {PP 650.4}

=== ถูกจ้องทำร้าย

ท่านชอบฟังเสียงบรรเลงพิณของดาวิด และดูเหมือนวิญญาณชั่วจะถูกผลักไสออกไปได้ชั่วขณะหนึ่ง แต่อยู่มาวันหนึ่งขณะที่ดาวิดกำลังขับร้องเพลงสรรเสริญพระเจ้าพร้อมดีดพิณประสานเสียงอันไพเราะต่อหน้าซาอูลนั้น อยู่ดีๆ ท่านก็พุ่งหอกเข้าใส่โดยหมายจะปลิดชีพนักดนตรีหนุ่มให้มอดม้วย แต่พระเจ้าทรงขัดขวางเพื่อช่วยชีวิตของดาวิดไว้ ท่านจึงหนีพ้นจากความเกรี้ยวโกรธของพระราชาผู้คลุ้มคลั่งโดยไม่ได้รับอันตรายใดๆ {PP 650.4}

// {PP 651.1}

ความเกลียดชังที่ซาอูลมีต่อดาวิดยิ่งเพิ่มขึ้นเท่าไหร่ ความพยายามในการหาโอกาสที่จะฆ่าดาวิดก็ยิ่งเพิ่มขึ้นเท่านั้น แต่ไม่ว่าจะวางแผนเพื่อทำลายผู้ที่พระเจ้าทรงเจิมไว้อย่างไรก็ไม่เป็นผล ซาอูลปล่อยให้วิญญาณชั่วที่ครอบงำท่านควบคุมการกระทำของตน ในขณะที่ดาวิดไว้วางใจในพระเจ้าผู้ทรงเป็นใหญ่ในการให้คำปรึกษาและทรงเข้มแข็งในการช่วยกู้ “ความยำเกรงพระเจ้าเป็นที่เริ่มต้นของปัญญา” (สุภาษิต 9:10 TH1971) ดาวิดอธิษฐานต่อพระเจ้าอยู่เสมอเพื่อท่านจะสามารถดำเนินต่อหน้าพระพักตร์ของพระองค์ได้อย่างไร้ที่ติ {PP 651.1}

// {PP 651.2}

=== แผนการทำลายดาวิด

พระราชาไม่ประสงค์ให้ดาวิดอยู่ใกล้ท่าน “จึงให้ดาวิดออกไปให้พ้นหน้า โดยแต่งตั้งให้เป็นผู้บังคับกองพันนำทหารออกไปรบ…แต่คนทั่วทั้งอิสราเอลและยูดาห์รักดาวิด” (1 ซามูเอล 18:13, 16 TNCV) ไม่นานประชาชนก็สังเกตว่าดาวิดเป็นคนที่มีความสามารถ งานราชการทุกอย่างที่ได้รับมอบหมายนั้นท่านบริหารจัดการได้อย่างสุขุมรอบคอบ คำแนะนำต่างๆ ของท่านไตร่ตรองด้วยสติปัญญา ใครนำไปปฏิบัติตามก็ปลอดภัย ในขณะที่ความคิดความอ่านของซาอูลพึ่งพาไม่ได้ และการตัดสินใจของท่านก็ไร้ซึ่งปัญญา {PP 651.2}

// {PP 651.3}

ในขณะที่ซาอูลคอยหาช่องทางทำลายดาวิดอยู่ตลอดเวลา ท่านก็ยังกลัวดาวิดอยู่เพราะเห็นได้ชัดว่าพระเจ้าสถิตอยู่กับท่าน อุปนิสัยอันไร้ที่ติของดาวิดทำให้ซาอูลโมโหโกรธา ท่านรู้สึกว่าการที่ดาวิดมีชีวิตอยู่เป็นการประณามหยามหมิ่นตัวท่านเอง เพราะถ้าเปรียบเทียบอุปนิสัยกันแล้วซาอูลด้อยกว่ามาก ความอิจฉาทำให้ซาอูลอยู่ร้อนนอนทุกข์ และทำให้ชีวิตของดาวิดผู้มีความนอบน้อมถ่อมตนต้องตกอยู่ในอันตราย ใครจะรู้ได้เล่าว่า ความอิจฉาริษยาจะสร้างความเสียหายมากมายมหาศาลในโลกเพียงไร ความคับแค้นในใจของซาอูลเป็นความแค้นเคืองแบบเดียวกันที่เดือดพล่านอยู่ในใจของคาอินและยุยงให้เขาทำลายอาแบลผู้เป็นน้องชาย เพราะอาแบลกระทำความชอบธรรม พระเจ้าจึงทรงให้เกียรติท่าน ส่วนการกระทำของคาอินนั้นชั่ว พระเจ้าจึงทรงอวยพรเขาไม่ได้ ความริษยาถือกำเนิดมาจากความเย่อหยิ่งจองหอง ถ้าเก็บมันไว้ในใจก็จะนำไปสู่ความเกลียดชัง ซึ่งจะลงเอยด้วยการทำร้ายและการเข่นฆ่า ซาตานเปิดโปงอุปนิสัยของตนด้วยการรบเร้าให้ซาอูลโกรธแค้นคนที่ไม่เคยทำร้ายตนมาก่อน {PP 651.3}

// {PP 651.4}

พระราชาเฝ้าสังเกตดาวิดและหวังว่าสักวันท่านจะพลาดท่าทำการใดๆ ไม่รอบคอบเพื่อจะหาเหตุให้ดาวิดอับอายขายหน้า ซาอูลรู้สึกไม่หนำใจจนกว่าจะได้ปลิดชีวิตของดาวิดโดยที่ตนยังมีความชอบธรรมในสายตาประชาชนอยู่ ท่านออกอุบายเร่งเร้าดาวิดให้ทำสงครามกับชาวฟีลิสเตียอย่างดุดันมากขึ้น โดยสัญญาว่าจะตอบแทนวีรกรรมด้วยการมอบลูกสาวคนโตให้เป็นภรรยา ดาวิดตอบข้อเสนอนี้ด้วยความนอบน้อมว่า “ข้าพเจ้าเป็นใคร และญาติพี่น้องของข้าพเจ้าเป็นใคร ตระกูลของบรรพบุรุษข้าพเจ้าอยู่ในอิสราเอล สมควรหรือที่ข้าพเจ้าจะมาเป็นบุตรเขยของกษัตริย์” (1 ซามูเอล 18:18 NTV) แต่พระราชาได้แสดงความไม่จริงใจด้วยการยกลูกสาวผู้นั้นให้กับคนอื่น {PP 651.4}

// {PP 652.1}

=== อุบายของซาอูล

เมื่อมีคาลลูกสาวคนเล็กของซาอูลรักใคร่ชอบพอกับดาวิดก็เป็นโอกาสอีกครั้งหนึ่งที่พระราชาจะได้วางอุบายเพื่อเอาชนะอีกฝ่าย ซาอูลเสนอให้ดาวิดแต่งงานกับมีคาลโดยแลกกับการรบราฆ่าฟันศัตรูของชาติให้ได้ตามจำนวนที่กำหนดไว้เพื่อเป็นค่าสินสอด “แผนการของซาอูลคือยืมมือชาวฟีลิสเตียกำจัดดาวิด” แต่พระเจ้าทรงปกป้องคุ้มครองผู้รับใช้ของพระองค์ ดาวิดกลับมาพร้อมกับชัยชนะและกลายเป็นราชบุตรเขยของกษัตริย์ซาอูล “มีคาลราชธิดาของซาอูลเองก็รักดาวิด” (1 ซามูเอล 18:25, 28 TNCV) ฝ่ายพระราชาโกรธเป็นฟืนเป็นไฟเมื่อเห็นว่าแผนการของตนกลายเป็นต้นเหตุให้คนที่ท่านอยากทำลายได้รับการยกย่อง บัดนี้ท่านยิ่งมั่นใจขึ้นว่านี่คือชายที่พระเจ้าตรัสว่าเหมาะสมที่จะเป็นผู้ครองบัลลังก์เหนือคนอิสราเอลแทนที่ตน คราวนี้ท่านไม่เก็บงำอำพรางอีกต่อไปแล้ว จึงสั่งให้โยนาธานกับข้าราชการประจำราชสำนักฆ่าผู้ที่ท่านเกลียดแค้นนั้นเสีย {PP 652.1}

// {PP 652.2}

โยนาธานแจ้งความมุ่งหมายของพระราชาให้ดาวิดรับรู้และขอให้ท่านซ่อนตัวไว้ในขณะที่ตนไปวิงวอนบิดาให้ไว้ชีวิตผู้พิชิตศัตรูของอิสราเอล โยนาธานชี้แจงให้พระราชาได้ฟังถึงสิ่งที่ดาวิดได้ทำเพื่อรักษาเกียรติศักดิ์ศรีและชีวิตของคนอิสราเอลทั้งชาติ หากฆ่าคนที่พระเจ้าทรงใช้ให้ทำลายศัตรูจนแตกหนีกระเจิงคงเป็นความผิดอันใหญ่หลวงยิ่งนัก พระราชาฉุกคิดขึ้นได้ว่าสิ่งที่โยนาธานพูดนั้นถูกต้อง จิตใจท่านจึงอ่อนลง ซาอูลรับสั่งโยนาธานว่า “องค์พระผู้เป็นเจ้าทรงพระชนม์อยู่แน่ฉันใด ดาวิดจะไม่ถูกฆ่าฉันนั้น” (1 ซามูเอล 19:6 TNCV) ดาวิดจึงถูกนำตัวกลับมาให้รับใช้ซาอูลเหมือนดังแต่ก่อน {PP 652.2}

// {PP 652.3}

มีการประกาศสงครามระหว่างชาวอิสราเอลกับชาวฟีลิสเตียขึ้นอีกครั้ง ดาวิดเป็นผู้นำกองทัพต่อสู้ศัตรู ชาวฮีบรูได้รับชัยชนะอย่างท่วมท้น คนทั่วทั้งอาณาจักรจึงยกย่องวีรกรรมและสติปัญญาของท่าน สิ่งนี้ได้ปลุกความขมขื่นที่ตกตะกอนอยู่ภายในใจของซาอูลให้ตื่นขึ้นจนทำให้ท่านคิดทำร้ายดาวิดอีกครั้ง ขณะที่ดาวิดกำลังบรรเลงพิณต่อหน้าพระราชา มีเสียงประสานดังไพเราะเพราะพริ้งทั่วราชสำนัก ทันใดนั้นซาอูลยั้งใจไม่อยู่จึงพุ่งหอกใส่ดาวิดหวังจะปักนักดนตรีไว้ที่ฝาผนัง แต่ทูตขององค์พระผู้เป็นเจ้าได้ปัดอาวุธร้ายออกไป ดาวิดหลบหนีกลับไปที่บ้านของตน ซาอูลจึงส่งสายลับไปจัดการดาวิดเมื่อท่านออกจากประตูบ้านในเช้าวันรุ่งขึ้น {PP 652.3}

// {PP 653.1}

=== ดาวิดหลบหนี

มีคาลเล่าแผนการของบิดาให้ดาวิดฟังและเร่งเร้าให้ท่านหนีเอาชีวิตรอดโดยหย่อนท่านลงทางหน้าต่าง ดาวิดจึงหลบหนีไปได้ ท่านเดินทางไปหาซามูเอลที่รามาห์ ส่วนผู้เผยพระวจนะต้อนรับท่านโดยไม่เกรงกลัวว่าจะเป็นที่ขุ่นเคืองของพระราชา บ้านของซามูเอลมีความสงบร่มเย็นแตกต่างไปจากราชวัง ผู้รับใช้ที่ทรงเกียรติของพระเจ้ายังคงทำงานอยู่ที่บ้านหลังนี้ท่ามกลางเนินเขาที่รายล้อม มีผู้ทำนายกลุ่มหนึ่งอยู่กับท่าน คนเหล่านี้ศึกษาและแสวงหาน้ำพระทัยของพระเจ้าและรับฟังคำสั่งสอนจากปากของซามูเอลด้วยความเคารพนับถือ ดาวิดเองก็ได้บทเรียนที่ล้ำค่าจากปรมาจารย์แห่งอิสราเอล ดาวิดเชื่อว่าซาอูลจะไม่สั่งทหารให้บุกสถานที่ศักดิ์สิทธิ์แห่งนี้ แต่สำหรับจิตใจที่มืดดำของพระราชาผู้คลุ้มคลั่งดูเหมือนจะไม่มีที่ไหนศักดิ์สิทธิ์เลย ความสัมพันธ์อันใกล้ชิดระหว่างดาวิดกับซามูเอลทำให้ซาอูลเกิดความอิจฉา ท่านกลัวว่าผู้เผยพระวจนะของพระเจ้าที่คนอิสราเอลทั้งชาตินับถือจะใช้บารมีเป็นหนทางเพื่อสร้างความก้าวหน้าให้กับคู่แข่งของตน เมื่อพระราชารู้ที่กบดานของดาวิด ท่านจึงส่งทหารไปจับตัวดาวิดกลับมาที่กิเบอาห์เพื่อสังหารท่านให้สำเร็จตามแผนการที่วางไว้ {PP 653.1}

// {PP 653.2}

กลุ่มคนที่ได้รับมอบหมายให้ปลิดชีวิตของดาวิดก็ออกเดินทางตามคำสั่ง แต่พระองค์ผู้ยิ่งใหญ่กว่าซาอูลทรงควบคุมพวกเขาไว้ มีทูตสวรรค์กลุ่มหนึ่งที่ไม่อาจเห็นด้วยตาได้ขัดขวางพวกเขาเหมือนครั้งที่บาลาอัมเดินทางไปสาปแช่งคนอิสราเอล คนเหล่านี้เริ่มพยากรณ์ถึงสิ่งที่จะเกิดขึ้นในอนาคตและประกาศถึงพระสิริและฤทธานุภาพของพระเยโฮวาห์ ด้วยประการฉะนี้เองพระเจ้าทรงพลิกผันความเกรี้ยวกราดของมนุษย์และทรงสำแดงฤทธิ์เดชของพระองค์เพื่อยับยั้งความชั่วในขณะที่ทรงใช้กลุ่มทูตสวรรค์ไปปกป้องคุ้มครองผู้รับใช้ของพระองค์ {PP 653.2}

// {PP 653.3}

=== เผยพระวจนะ

ขณะที่ซาอูลเฝ้ารอให้ดาวิดกลับมาอยู่ในเงื้อมมือของตนด้วยใจจดจ่อ มีคนนำเรื่องที่เกิดขึ้นมารายงานให้ท่านทราบ แต่แทนที่จะสำนึกว่าพระเจ้าทรงตักเตือนท่าน ท่านกลับฉุนเฉียวยิ่งขึ้นและใช้ทหารอีกกลุ่มหนึ่งออกไป คนเหล่านี้ก็ถูกพระวิญญาณของพระเจ้าควบคุมไม่ต่างกันและร่วมเผยพระวจนะกับคนกลุ่มแรก ซาอูลจึงใช้คนกลุ่มที่สามออกไปอีก แต่เมื่อพวกเขาไปถึงกลุ่มที่กำลังเผยพระวจนะอยู่นั้น ฤทธิ์เดชของพระเจ้าก็ตกอยู่เหนือพวกเขาด้วย พวกเขาจึงเผยพระวจนะเช่นกัน ซาอูลจึงตัดสินใจเดินทางไปด้วยตัวเอง เพราะอัดอั้นความโกรธเกลียดนั้นไว้ไม่ไหวแล้ว ท่านหมายมั่นว่าจะต้องเด็ดหัวดาวิดให้ได้ในครั้งนี้ โดยจะลงมือสังหารเองทันทีที่ไปถึง และไม่สนว่าจะเกิดอะไรขึ้นหลังจากนั้น {PP 653.3}

// {PP 654.1}

แต่มีทูตองค์หนึ่งขององค์พระผู้เป็นเจ้ามายับยั้งซาอูลระหว่างทาง พระวิญญาณของพระเจ้าทรงควบคุมท่านด้วยฤทธิ์อำนาจของพระองค์ ท่านจึงเดินทางต่อพลางทูลอธิษฐานต่อพระเจ้าไปพลาง สลับกับการทำนายและการร้องเพลงสรรเสริญพระเจ้า ท่านพยากรณ์ถึงพระเมสสิยาห์ที่จะเสด็จมาเป็นพระผู้ไถ่ของโลก เมื่อซาอูลมาถึงบ้านของผู้เผยพระวจนะที่รามาห์ ท่านถอดเสื้อคลุมประจำตำแหน่งกษัตริย์ออกและลงไปนอนอยู่ต่อหน้าซามูเอลกับลูกศิษย์ทั้งหลายของท่านทั้งวันทั้งคืนโดยพระวิญญาณของพระเจ้าทรงควบคุมท่านอยู่ ประชาชนหลั่งไหลกันเข้ามาดูเหตุการณ์แปลกประหลาดนี้ เหตุการณ์ที่เกิดขึ้นกับกษัตริย์ถูกเล่าขานแพร่สะพัดออกไปอย่างกว้างขวาง ฉะนั้นในช่วงบั้นปลายการปกครองก็เป็นอีกครั้งหนึ่งที่คนอิสราเอลร่ำลือกันว่าซาอูลเป็นหนึ่งในผู้เผยพระวจนะด้วยหรือ {PP 654.1}

// {PP 654.2}

แผนการของซาอูลต้องล้มเหลวอีกครั้ง ท่านรับปากว่าจะไม่มีเรื่องขุ่นข้องหมองใจต่อดาวิดอีกแล้ว แต่ดาวิดยังไม่อยากเชื่อว่าซาอูลจะกลับใจจริงๆ จึงใช้โอกาสนี้หลบหนีไปเพราะเกรงว่าพระราชาจะเปลี่ยนใจเหมือนคราวก่อนอีก ดาวิดรู้สึกชอกช้ำใจและต้องการที่จะพบเจอโยนาธานเพื่อนสนิทของท่านอีกครั้ง ดาวิดรู้ดีว่าตนไม่มีความผิด ท่านจึงไถ่ถามด้วยความตรอมตรมว่า “ข้าพเจ้าทำอะไรหรือ ข้าพเจ้าก่ออาชญากรรมอะไรหรือ ข้าพเจ้าทำอะไรผิดต่อราชบิดาของท่านหรือ พระองค์จึงทรงพยายามจะเอาชีวิตของข้าพเจ้า” ส่วนโยนาธานเชื่อว่าบิดาได้เปลี่ยนความคิดที่จะเอาชีวิตของดาวิดแล้ว ท่านจึงพูดกับดาวิดว่า “ไม่เป็นเช่นนั้นหรอก ท่านจะไม่ตาย ดูเถิด เสด็จพ่อจะไม่ทรงทำสิ่งใดไม่ว่าเรื่องเล็กหรือเรื่องใหญ่โดยไม่บอกเรา ทำไมพระองค์จะต้องปิดบังเราในเรื่องนี้ ไม่เป็นเช่นนั้นแน่” หลังจากที่พระเจ้าทรงสำแดงฤทธานุภาพของพระองค์เช่นนั้นโยนาธานไม่เชื่อว่าบิดายังมีความคิดที่จะทำร้ายดาวิดอีกเพราะหากทำเช่นนั้นก็จะเป็นการกบฏต่อพระเจ้าอย่างเปิดเผย แต่ดาวิดยังไม่วางใจ ท่านจึงกล่าวกับโยนาธานอย่างจริงจังหนักแน่นว่า “องค์พระผู้เป็นเจ้าทรงพระชนม์อยู่แน่ฉันใด และท่านมีชีวิตอยู่แน่ฉันใด ข้าพเจ้าอยู่ใกล้ความตายแค่คืบฉันนั้น” (1 ซามูเอล 20:1–3 TNCV) {PP 654.2}

// {PP 654.3}

=== ไม่มีดาวิดในงานเลี้ยง

ในสมัยนั้นคนอิสราเอลจัดงานเลี้ยงฉลองถวายพระเจ้าในวันขึ้นหนึ่งค่ำของทุกเดือน วันรุ่งขึ้นหลังจากดาวิดกับโยนาธานพบปะกันก็เป็นวันฉลองขึ้นหนึ่งค่ำพอดี มีการคาดการณ์ว่าชายหนุ่มทั้งสองจะต้องมานั่งร่วมโต๊ะกับพระราชา แต่ดาวิดไม่กล้าเข้าร่วมจึงวางแผนที่จะไปเยี่ยมพวกพี่ชายที่เบธเลเฮม พอกลับมาท่านก็จะซ่อนตัวอยู่กลางทุ่งนาไม่ไกลจากงานเลี้ยงเป็นเวลา 3 วันโดยไม่เข้าเฝ้าพระราชา ส่วนโยนาธานจะช่วยสังเกตท่าทีของซาอูล ถ้ามีคนถามว่าบุตรเจสซีอยู่ที่ไหน โยนาธานก็จะตอบว่าท่านกลับไปที่บ้านเพื่อร่วมพิธีถวายบูชาที่ครอบครัวของบิดาจัดขึ้น ถ้าพระราชาไม่อาละวาดและตอบว่า “ดีแล้ว”<!--1 ซามูเอล 20:7 TH1971--> ก็แสดงว่าดาวิดสามารถกลับไปที่ราชสำนักได้อย่างปลอดภัย แต่ถ้าซาอูลเกรี้ยวโกรธที่ดาวิดไม่อยู่ ก็หมายความว่าดาวิดต้องหนี {PP 654.3}

// {PP 655.1}

วันแรกของงานเลี้ยง พระราชาไม่ถามเรื่องที่ดาวิดไม่อยู่ แต่เมื่อที่นั่งของดาวิดยังว่างในวันที่สองท่านจึงถามขึ้นว่า “‘ทำไมบุตรเจสซีไม่มาร่วมโต๊ะทั้งเมื่อวานและวันนี้’ โยนาธานทูลตอบว่า ‘ดาวิดมาอ้อนวอนขออนุญาตลูกไปเบธเลเฮม เขาขอว่า “ให้ข้าพเจ้าไปเถิด เพราะครอบครัวของข้าพเจ้าจัดพิธีถวายเครื่องบูชาในเมือง และพี่ชายของข้าพเจ้าสั่งให้ข้าพเจ้าไปร่วมด้วย ถ้าข้าพเจ้าเป็นที่โปรดปรานของท่าน อนุญาตให้ข้าพเจ้าไปพบพวกพี่ๆ เถิด” เขาจึงไม่ได้มาร่วมโต๊ะเสวยของกษัตริย์’” (1 ซามูเอล 20:27–29 TNCV) เมื่อซาอูลได้ยินถ้อยคำเหล่านี้ท่านควบคุมความโกรธเอาไว้ไม่อยู่จึงลั่นวาจาขึ้นว่าตราบใดที่ดาวิดยังมีชีวิตอยู่โยนาธานจะไม่สามารถขึ้นครองบัลลังก์เหนือคนอิสราเอลได้ ท่านสั่งให้คนไปตามจับดาวิดกลับมาทันทีเพื่อจะได้ประหารชีวิตเสีย โยนาธานก็วิงวอนขอชีวิตเพื่อนไว้อีกครั้งโดยกล่าวว่า “เขาทำผิดอะไรหรือเสด็จพ่อ ทำไมจะต้องประหารเขาด้วย” (1 ซามูเอล 20:32 TNCV) การวิงวอนครั้งนี้มีแต่จะยั่วโทสะของซาอูลให้เดือดดาลเยี่ยงซาตานมากยิ่งขึ้น แล้วหอกที่เตรียมไว้สำหรับดาวิดก็พุ่งใส่บุตรชายของท่านเอง {PP 655.1}

// {PP 655.2}

=== หนีไปพึ่งคนของพระเจ้า

เจ้าชายโยนาธานรุดออกจากงานด้วยความรู้สึกเศร้าสลดแกมปวดใจที่ตนถูกปฏิบัติยิ่งกว่าแขกที่ไม่ได้รับเชิญ ท่านหนักใจไม่น้อยขณะที่เดินไปยังสถานที่นัดพบตามเวลาที่กำหนดไว้เพื่อเล่าเรื่องท่าทีของพระราชาให้ดาวิดฟัง ทั้งสองกอดคอกันร่ำไห้อย่างขมขื่น อารมณ์ร้ายของกษัตริย์ทอดเงาอยู่เหนือชีวิตของชายหนุ่มทั้งสอง ความเศร้าโศกเสียใจหนักอึ้งเกินบรรยาย โยนาธานพูดกับดาวิดเป็นครั้งสุดท้ายก่อนที่จะแยกทางกันว่า “จงไปอย่างสันติสุขเถิด เพราะเราต่างก็ได้สาบานตนในพระนามของพระผู้เป็นเจ้าแล้วว่า ‘พระผู้เป็นเจ้าเป็นพยานระหว่างเราและท่าน และระหว่างผู้สืบเชื้อสายของเราและของท่านไปตลอดกาล’” (1 ซามูเอล 20:42 NTV) {PP 655.2}

// {PP 655.3}

ราชโอรสกลับเมืองกิเบอาห์ ส่วนดาวิดก็เร่งเท้าไปที่เมืองโนบซึ่งห่างจากจุดนั้นไม่กี่ไมล์และเป็นหนึ่งในบรรดาเมืองของเผ่าเบนยามิน มีการนำพลับพลาจากเมืองชิโลห์มาตั้งไว้ที่นี่ และอาหิเมเลคเป็นมหาปุโรหิตที่เมืองโนบแห่งนี้ ดาวิดไม่รู้ว่าจะหลบภัยที่ไหนนอกจากจะหนีไปพึ่งพาผู้รับใช้ของพระเจ้า ส่วนมหาปุโรหิตแปลกใจที่เห็นดาวิดเดินทางมาอย่างรีบร้อนเพียงคนเดียว ใบหน้าท่านเต็มไปด้วยความทุกข์โศก อาหิเมเลคถามว่าท่านมาทำอะไรที่นี่หรือ ดาวิดหวาดวิตกอยู่ตลอดเวลาว่าจะมีคนมาพบเข้า เมื่อสถานการณ์บีบคั้นเช่นนี้ท่านจึงเลือกใช้วิธีโกหก โดยเล่าให้ปุโรหิตฟังว่าพระราชามอบภารกิจลับให้ท่านปฏิบัติอย่างเร่งด่วน การกระทำของดาวิดในครั้งนี้แสดงให้เห็นว่าท่านขาดความเชื่อในพระเจ้า และความบาปนี้ก็เป็นเหตุให้มหาปุโรหิตต้องตาย หากดาวิดเพียงพูดความจริงออกมาตามตรง อาหิเมเลคก็จะรู้ว่าควรทำอย่างไรเพื่อช่วยชีวิตของท่าน พระเจ้ามีพระประสงค์ให้คนของพระองค์รักษาความซื่อสัตย์เอาไว้แม้ในยามหน้าสิ่วหน้าขวาน ดาวิดขอขนมปัง 5 ก้อนจากปุโรหิต แต่ผู้รับใช้ของพระเจ้ามีเพียงขนมปังเบื้องพระพักตร์ อย่างไรก็ตามดาวิดสามารถหว่านล้อมอาหิเมเลคให้มองข้ามความถูกต้องจนได้ขนมปังมาประทังความหิว {PP 655.3}

// {PP 656.1}

แล้วอันตรายใหม่ได้เยื้องย่างเข้ามา โดเอกหัวหน้าคนเลี้ยงสัตว์ของซาอูลได้ประกาศตนว่ามีความเชื่อเหมือนชาวฮีบรู ในขณะนั้นเขากำลังทำพิธีแก้บนในสถานนมัสการ เมื่อดาวิดเห็นชายคนนี้เข้าท่านจึงตัดสินใจว่าจะต้องรีบหาที่หลบภัยแห่งใหม่และหาอาวุธที่จะใช้ป้องกันตัวในยามจำเป็น ท่านขอดาบจากอาหิเมเลค แต่มหาปุโรหิตเอ่ยขึ้นว่ามีแต่ดาบของโกลิอัทซึ่งเก็บไว้เป็นอนุสรณ์อยู่ในพลับพลา ดาวิดตอบว่า “ไม่มีดาบเล่มไหนเหมือนเล่มนั้นอีกแล้ว ขอให้ข้าพเจ้าเถิด” (1 ซามูเอล 21:9 TNCV) ทันทีที่ดาวิดคว้าดาบที่เคยใช้ฆ่าทหารเอกของชาวฟีลิสเตียไว้ในมือก็รู้สึกฮึดสู้ขึ้นมาอีกครั้งหนึ่ง {PP 656.1}

// {PP 656.2}

=== ไปพึ่งเมืองกัท

ดาวิดหนีไปหาอาคีชกษัตริย์เมืองกัท เพราะรู้สึกว่าการอยู่ในแผ่นดินของศัตรูน่าจะปลอดภัยกว่าการอยู่ในอาณาจักรที่ซาอูลปกครอง ต่อมามีคนรายงานให้อาคีชทราบว่าดาวิดคือคนที่ฆ่าโกลิอัทยอดนักรบชาวฟีลิสเตียเมื่อหลายปีก่อน ทำให้การลี้ภัยในแผ่นดินศัตรูของชนชาติอิสราเอลเข้าสู่อันตรายอย่างยิ่งยวด แต่ท่านหลอกศัตรูโดยแกล้งทำเป็นบ้า จึงสามารถหนีรอดออกมาได้ {PP 656.2}

// {PP 656.3}

ความผิดพลาดประการแรกของดาวิดคือการไม่ไว้วางใจพระเจ้าที่เมืองโนบ และความผิดประการที่สองคือการหลอกลวงกษัตริย์อาคีช ท่านเคยแสดงออกถึงอุปนิสัยที่สง่างามและชนะใจประชาชนได้เพราะเป็นคนที่อยู่ในศีลในธรรม แต่เมื่อการทดลองประดังเข้ามาความเชื่อของท่านก็สั่นคลอน ความอ่อนแอของความเป็นมนุษย์จึงถูกเผยออกมาให้เห็น ท่านมองทุกคนเป็นสายลับที่พร้อมจะทรยศหักหลังไปหมด ในภาวะเสี่ยงเป็นเสี่ยงตายท่านเคยพิชิตชาวฟีลิสเตียร่างยักษ์ลงได้เพราะเพ่งมองขึ้นไปหาพระเจ้าด้วยความเชื่อ ท่านวางใจในพระเจ้าและออกสู้รบในพระนามของพระองค์ แต่เมื่อถูกไล่ล่าราวี ความสับสนและความทุกข์กังวลบังตาจนมองพระบิดาในสวรรค์แทบไม่เห็น {PP 656.3}

// {PP 657.1}

อย่างไรก็ตามประสบการณ์นี้ทำให้ดาวิดเกิดปัญญา เพราะมันช่วยสอนให้ท่านตระหนักว่าตนเองเป็นคนอ่อนแอและจำเป็นต้องพึ่งพาพระเจ้าอยู่ตลอดเวลา พระวิญญาณของพระเจ้าประเสริฐนัก พระองค์เสด็จมาหาผู้ที่กำลังท้อแท้สิ้นหวัง ทรงเสริมกำลังผู้ที่อ่อนระโหยโรยแรง ทั้งยังทรงช่วยเหลือผู้รับใช้ของพระองค์ที่ถูกทดลอง พระเจ้าของเราแสนประเสริฐ พระองค์ทรงปฏิบัติต่อผู้ที่ทำผิดพลาดอย่างอ่อนโยน ทรงมีความอดกลั้นและทรงพระกรุณาต่อเราเมื่อต้องประสบความทุกข์ยากและท่วมท้นไปด้วยความเศร้าโศกในหัวใจ {PP 657.1}

// {PP 657.2}

ทุกครั้งที่ลูกๆ ของพระเจ้าล้มเหลวก็เป็นเพราะพวกเขาขาดความเชื่อ เมื่อมีเงามืดครอบงำจิตใจ หรือคราใดที่เราต้องการแสงสว่างและการชี้นำ เมื่อนั้นเราต้องแหงนหน้ามองขึ้นไป เพราะจะมีแสงสว่างอยู่เหนือความมืดนั้น ดาวิดไม่ควรขาดความเชื่อในพระเจ้าแม้แต่วินาทีเดียว มีเหตุผลหลายอย่างที่ท่านควรไว้วางใจในพระองค์ เช่น ท่านเป็นผู้ที่พระเจ้าทรงเจิมตั้งไว้ พระองค์ทรงเคยใช้ทูตสวรรค์มาคุ้มครองท่านเมื่อเข้าสู่อันตราย และพระองค์เคยประทานความกล้าหาญให้ท่านทำเรื่องยิ่งใหญ่ได้ บัดนี้หากท่านเพียงแต่คำนึงถึงพระเดชานุภาพของพระเจ้าแทนการกังวลกับสถานการณ์เฉพาะหน้า ท่านก็จะพบสันติสุขในใจแม้จะถูกห้อมล้อมด้วยเงามืดแห่งความตายก็ตาม แล้วท่านจะสามารถกล่าวพระสัญญาของพระเจ้าได้อย่างเต็มปากว่า “ภูเขาอาจจะพรากจากไป และเนินอาจจะคลอนแคลน แต่ความรักมั่นคงของเราจะไม่พรากไปจากเจ้า และพันธสัญญาแห่งสันติภาพของเราจะไม่คลอนแคลนไป” (อิสยาห์ 54:10 TH1971) {PP 657.2}

// {PP 657.3}

=== รวมตัวกันที่ถ้ำอดุลลัม

ดาวิดหนีการไล่ล่าของซาอูลไปอยู่ท่ามกลางภูเขาแห่งยูดาห์ ท่านหลบลี้ไปยังถ้ำอดุลลัม เป็นสถานที่ที่คนกลุ่มน้อยสามารถป้องกันตัวจากกองทัพใหญ่ได้ “เมื่อพวกพี่ชายและคนในครัวเรือนของบิดาได้ข่าวก็มาพบเขาที่นั่น” (1 ซามูเอล 22:1 TNCV) คนเหล่านี้รู้สึกไม่ปลอดภัย กลัวว่าวันหนึ่งซาอูลจะระแวงสงสัยไม่เข้าเรื่องเนื่องจากความสัมพันธ์เกี่ยวข้องที่พวกเขามีต่อดาวิด บัดนี้พวกเขาเพิ่งเข้าใจเหมือนที่คนอิสราเอลทั่วไปเริ่มรับรู้กันว่าพระเจ้าทรงเลือกดาวิดให้เป็นว่าที่ผู้ปกครองประชากรของพระองค์ พวกเขาเชื่อว่าถึงแม้จะต้องอาศัยอยู่ในถ้ำที่เวิ้งว้างเปล่าเปลี่ยวกับดาวิดผู้ที่กำลังหลบลี้หนีภัย ก็ยังปลอดภัยกว่าการเสี่ยงผจญกับความอิจฉาริษยาของกษัตริย์ผู้คลุ้มคลั่งไร้สติ {PP 657.3}

// {PP 658.1}

ในถ้ำอดุลลัมนั่นเองที่ญาติพี่น้องของดาวิดอยู่กันอย่างรักใคร่สามัคคีและเห็นอกเห็นใจต่อกัน บุตรของเจสซีสามารถขับร้องท่วงทำนองประสานเสียงบรรเลงพิณ โดยมีเนื้อหาใจความว่า “เป็นการดีและน่าชื่นใจยิ่งนัก เมื่อพี่น้องอาศัยอยู่ด้วยกันเป็นน้ำหนึ่งใจเดียวกัน” (สดุดี 133:1 TNCV) ดาวิดเคยลิ้มรสความขมขื่นเมื่อครั้งที่พวกพี่ๆ ไม่ไว้เนื้อเชื่อใจท่าน ฉะนั้นความกลมเกลียวซึ่งมาแทนที่ความขัดแย้งจึงสร้างความปีติยินดีให้กับผู้ลี้ภัยคนนี้ ดาวิดแต่งสดุดีบทที่ 57 ในถ้ำอดุลลัมนี้เอง {PP 658.1}

// {PP 658.2}

ไม่นานนักคนที่ต้องการหนีการเคี่ยวเข็ญของพระราชาก็เข้ามาร่วมกลุ่มกับดาวิด หลายต่อหลายคนรู้สึกไม่มั่นใจในการปกครองของซาอูล เพราะเห็นว่าท่านไม่ได้รับการชี้นำจากพระวิญญาณของพระเจ้าเหมือนเช่นเดิม “ทุกคนที่มีปัญหาทุกข์ร้อนต่างๆ มีหนี้สิน หรือมีเรื่องไม่พอใจก็มาเข้าเป็นพวกกับดาวิด และเขากลายเป็นหัวหน้าของคนเหล่านี้ มีคนมาอยู่กับดาวิดประมาณ 400 คน” (1 ซามูเอล 22:2 TNCV) ดาวิดจึงมีอาณาจักรเล็กๆ ที่มีความเป็นระบบระเบียบของตัวเอง แต่ถึงจะอยู่ท่ามกลางภูผาที่ไกลปืนเที่ยงสักแค่ไหน ท่านยังรู้สึกไม่มั่นใจในความปลอดภัยเพราะมีเค้ามูลปรากฏให้เห็นอยู่เนืองๆ ว่าพระราชาไม่ทิ้งความตั้งใจที่จะฆ่าท่าน {PP 658.2}

// {PP 658.3}

=== วังศ์วานของมหาปุโรหิตถูงสังหาร

ดาวิดส่งพ่อแม่ไปลี้ภัยอยู่กับกษัตริย์ของชาวโมอับ และหลังจากที่ได้รับการเตือนภัยจากผู้เผยพระวจนะของพระเจ้าท่านก็ออกจากที่ซุกซ่อนหนีไปยังป่าเฮเรท สิ่งที่ดาวิดประสบในขณะนั้นใช่ว่าจะไม่จำเป็นหรือไร้ประโยชน์ เพราะมันกลายเป็นหลักสูตรที่พระเจ้าทรงใช้ในการฝึกฝนระเบียบวินัยให้ท่านได้กลายเป็นแม่ทัพที่ชาญฉลาดและเป็นพระราชาที่มีความยุติธรรมและความเมตตา ช่วงที่หลบลี้หนีภัยอยู่นั้นดาวิดมีการเตรียมตัวเพื่อรับงานต่อจากซาอูล เนื่องจากความคิดอาฆาตที่พลุ่งพล่านและความประมาทเลินเล่อทำให้ซาอูลนับวันยิ่งขาดคุณสมบัติที่จะรับหน้าที่การเป็นกษัตริย์เข้าไปทุกที เป็นไปไม่ได้ที่มนุษย์คนหนึ่งจะละทิ้งคำสอนของพระเจ้าแล้วยังคงรักษาความสุขุมและสติปัญญาที่จำเป็นในการให้ความเป็นธรรมต่อผู้อื่นและในการปฏิบัติตนอย่างมีสติรอบคอบ ไม่มีสภาวะสติวิปลาสใดที่น่ากลัวและน่าสิ้นหวังเท่ากับการติดตามสติปัญญาของมนุษย์โดยปราศจากการทรงนำโดยพระปัญญาของพระเจ้า {PP 658.3}

// {PP 658.4}

ซาอูลเตรียมการที่จะจับดาวิดในถ้ำอดุลลัม แต่เมื่อพบว่าดาวิดออกจากที่ซุกซ่อนไปแล้ว ก็ทำให้ซาอูลบันดาลโทสะยิ่งนัก ท่านรู้สึกฉงนสนเท่ห์ที่ดาวิดหนีไปได้ สิ่งเดียวที่คิดได้ก็คือต้องมีเกลือเป็นหนอนที่แจ้งให้บุตรเจสซีรู้ทันว่าท่านอยู่ใกล้และมีแผนการอย่างไร {PP 658.4}

// {PP 659.1}

ซาอูลยืนกรานต่อคณะที่ปรึกษาว่าต้องมีคนภายในสมคบคิดแผนการเพื่อต่อต้านท่าน เมื่อซาอูลสัญญาว่าจะให้ค่าตอบแทนอย่างงามและตำแหน่งสูงแก่คนที่สามารถชี้ตัวผู้ให้ความช่วยเหลือแก่ดาวิด โดเอกชาวเอโดมก็เสนอตัว เขาเป็นคนทะเยอทะยานและมีความละโมบ ทั้งเกลียดชังปุโรหิตที่เคยตักเตือนเขาในเรื่องความบาป เขาจึงแจ้งให้ซาอูลทราบเรื่องที่ดาวิดไปเยี่ยมอาหิเมเลค โดยพูดใส่ไฟเพื่อยุยงให้ซาอูลโกรธเคืองปุโรหิตของพระเจ้า ถ้อยคำที่เปล่งออกมาจากลิ้นอันตลบตะแลงที่ลุกโชนด้วยไฟนรกได้ปลุกปั่นอารมณ์ร้ายของซาอูลให้เดือดดาลจนขาดสติ ท่านสั่งให้ประหารชีวิตคนในครอบครัวของมหาปุโรหิตทั้งหมด ไม่เพียงแต่อาหิเมเลคเท่านั้น แต่ทั้งวงศ์วานของบิดาท่านด้วย รวมทั้งสิ้น 85 คนที่สวมเอโฟดผ้าป่านถูกฆ่าฟันตายด้วยน้ำมือของโดเอกตามคำสั่งอันโหดร้ายของพระราชา {PP 659.1}

// {PP 659.2}

“จากนั้นโดเอกก็ไปฆ่าคนทั่วเมืองโนบซึ่งเป็นเมืองของปุโรหิต ไม่ว่าผู้ชาย ผู้หญิง เด็ก ทารก รวมทั้งวัว ลา และแกะ” (1 ซามูเอล 22:19 TNCV) ซาอูลทำถึงขั้นนี้ได้เพราะอยู่ภายใต้การควบคุมของซาตาน เมื่อครั้งที่พระเจ้าตรัสว่าความบาปของชาวอามาเลขถึงจุดอิ่มตัวแล้วและทรงบัญชาให้ประหารชีวิตพวกเขาเสียสิ้น ซาอูลมองว่าตัวท่านเองมีความเมตตาเกินที่จะทำตามพระบัญชาของพระเจ้าได้ ท่านจึงไว้ชีวิตสิ่งที่พระเจ้าทรงกำหนดว่าจะต้องตาย แตกต่างจากครั้งนี้ที่พระเจ้าไม่ได้ทรงบัญชา หากแต่ท่านถูกซาตานควบคุมจึงหาญกล้าคร่าชีวิตเหล่าปุโรหิตของพระเจ้าและทำลายชาวเมืองโนบเสีย ใจมนุษย์ที่ปฏิเสธการทรงนำของพระเจ้าจึงดันทุรังไปในทางที่ผิดเพี้ยนเช่นนี้แหละ {PP 659.2}

// {PP 659.3}

การประหารชีวิตปุโรหิตนั้นทำให้คนอิสราเอลทั้งชาติถึงกับอกสั่นขวัญแขวน ผู้ที่ก่อโศกนาฏกรรมในครั้งนี้คือพระราชาที่พวกเขาเลือกมาเอง ท่านไม่ได้ดีไปกว่ากษัตริย์ของชนชาติทั้งหลายที่มีวิธีปฏิบัติที่ไม่ยำเกรงพระเจ้าเลย ประชาชนมีหีบพันธสัญญาของพระเจ้าอยู่ท่ามกลางพวกเขา แต่ไร้ซึ่งเหล่าปุโรหิตที่เคยให้คำปรึกษาเพราะพวกเขาทั้งหมดถูกฆ่าตายด้วยคมดาบ แล้วจะเกิดเหตุการณ์อะไรขึ้นอีกนับจากนี้ไป {PP 659.3}
