---
chapter:
  number: 62
  title:
    th: การเจิมดาวิด
    en: The Anointing of David
  url: https://legacy.egwwritings.org/?ref=en_PP.637&para=84.2996
  basedon: 1 ซามูเอล บทที่ 16:1–13
---

// {PP 637.1}

=== เหล่าบุตรชายของเจสซี

หมู่บ้านเบธเลเฮมตั้งอยู่ห่างออกไปไม่กี่ไมล์ทางใต้ของกรุงเยรูซาเล็ม ซึ่งเป็น “นครของพระมหาราชา” (สดุดี 48:2 TH1971) เป็นสถานที่ที่ดาวิดบุตรเจสซีเกิดเมื่อ 1,000 กว่าปีก่อนพระกุมารเยซูบรรทมหลับอยู่ในรางหญ้าและมีนักปราชญ์จากทิศตะวันออกมานมัสการพระองค์ หลายศตวรรษก่อนการประสูติของพระผู้ช่วยให้รอด ดาวิดในวัยหนุ่มแน่นดูแลฝูงแกะที่เล็มหญ้าอยู่บนเนินเขาที่อยู่รายรอบหมู่บ้านเบธเลเฮม เด็กชายเลี้ยงแกะธรรมดาคนนี้ขับร้องเพลงที่แต่งขึ้นเอง น้ำเสียงใสๆ ของเขาผสมกลมกลืนไปกับเสียงพิณอันไพเราะเพราะพริ้ง องค์พระผู้เป็นเจ้าทรงเลือกดาวิดในขณะที่เขาใช้ชีวิตอย่างสันโดษท่ามกลางฝูงแกะ และฝึกฝนเขาเพื่อให้พร้อมสำหรับงานที่จะทรงมอบหมายให้ในอีกหลายปีต่อมา {PP 637.1}

// {PP 637.2}

ในขณะที่ดาวิดใช้ชีวิตสมถะเรียบง่ายตามประสาผู้เลี้ยงแกะอยู่นั้น พระเจ้าตรัสกับผู้เผยพระวจนะซามูเอลเกี่ยวกับเขา “องค์พระผู้เป็นเจ้าตรัสกับซามูเอลว่า ‘เจ้าจะคร่ำครวญเรื่องที่เราถอดซาอูลออกจากตำแหน่งกษัตริย์อิสราเอลไปอีกนานเท่าใด บัดนี้จงเติมน้ำมันให้เต็มเขาสัตว์ และออกเดินทาง เราจะส่งเจ้าไปพบเจสซีแห่งเบธเลเฮม เราได้เลือกบุตรชายคนหนึ่งของเขาให้เป็นกษัตริย์’… ‘จงเอาวัวตัวเมียไปด้วยตัวหนึ่ง และพูดว่า “ข้าพเจ้ามาเพื่อถวายเครื่องบูชาแด่องค์พระผู้เป็นเจ้า” จงเชิญเจสซีไปร่วมการถวายเครื่องบูชา แล้วเราจะบอกให้เจ้ารู้ว่าจะต้องทำอะไรบ้าง เจ้าจงเจิมตั้งคนที่เราบอกไว้สำหรับเรา’ ซามูเอลก็ปฏิบัติตามพระดำรัสสั่งขององค์พระผู้เป็นเจ้า เมื่อเขามาถึงเบธเลเฮมบรรดาผู้อาวุโสของเมืองนั้นหวาดกลัวจนตัวสั่นและถามเขาว่า ‘ท่านมาอย่างสันติหรือ’ ซามูเอลตอบว่า ‘ถูกแล้ว เรามาอย่างสันติ’” (1 ซามูเอล 16:1–5 TNCV) ผู้อาวุโสเหล่านั้นรับคำเชิญให้ไปร่วมพิธีถวายบูชา แล้วซามูเอลก็เรียกให้เจสซีพร้อมกับบรรดาลูกชายของเขามาด้วย มีการสร้างแท่นบูชา ส่วนเครื่องบูชาก็ตระเตรียมไว้พร้อมแล้ว ทุกคนในครัวเรือนของเจสซีก็อยู่กันพร้อมหน้าพร้อมตา ยกเว้นดาวิดบุตรคนเล็กที่ถูกมอบหมายให้เฝ้าฝูงแกะ เพราะเป็นการไม่ปลอดภัยที่จะทิ้งฝูงแกะไว้โดยไม่มีคนดูแล {PP 637.2}

// {PP 638.1}

เมื่อการถวายบูชาเสร็จสิ้นแล้ว ก่อนที่จะร่วมรับประทานอาหาร ซามูเอลพินิจพิจารณาบุตรชายของเจสซีตามหน้าที่ผู้เผยพระวจนะ ทุกคนล้วนดูสง่าผ่าเผย ลูกชายคนโตชื่อเอลีอับเป็นคนสูงโปร่งหล่อเหลาคล้ายคลึงกับซาอูลมากกว่าน้องๆ มีรูปร่างงดงามสะดุดตาผู้เผยพระวจนะ ขณะที่ซามูเอลจดจ้องที่ชายผู้มีความภูมิฐานเยี่ยงเจ้าชายคนหนึ่งท่านคิดว่า ‘ต้องเป็นคนนี้แน่ที่พระเจ้าทรงเลือกให้มาแทนที่ซาอูล’ ท่านจึงรอการอนุญาตจากพระเจ้าให้เจิมชายผู้นี้ แต่พระเยโฮวาห์ไม่สนพระทัยในรูปโฉมภายนอก เอลีอับเป็นคนที่ไม่ยำเกรงพระเจ้า ถ้าได้ขึ้นเป็นกษัตริย์ก็จะทะนงตัวและเคี่ยวเข็ญประชาชน องค์พระผู้เป็นเจ้าจึงตรัสกับซามูเอลว่า “อย่าตัดสินจากรูปร่างหน้าตาหรือส่วนสูง เพราะเราไม่ได้เลือกคนนี้ องค์พระผู้เป็นเจ้าไม่ได้มองอย่างที่มนุษย์มอง มนุษย์มองรูปลักษณ์ภายนอก แต่องค์พระผู้เป็นเจ้ามองดูจิตใจ” (1 ซามูเอล 16:7 TNCV) รูปลักษณ์ภายนอกที่งดงามของคนคนหนึ่งไม่สามารถทำให้เขาเป็นที่ยอมรับของพระเจ้าได้ ความงดงามที่แท้จริงปรากฏผ่านสติปัญญา พร้อมด้วยอุปนิสัยและการประพฤติที่ดีเลิศ การเป็นที่ยอมรับของพระเจ้าจอมโยธานั้นขึ้นอยู่กับคุณค่าภายใน คือจิตใจที่ดีงาม เมื่อเราพิจารณาตัวเราเองหรือคนอื่นก็ควรตระหนักถึงความจริงข้อนี้ให้ถ่องแท้ เราสามารถเรียนรู้ได้จากความผิดพลาดของซามูเอลว่า การตีค่าคนจากหน้าตาที่สวยงามหรือรูปร่างที่สูงสง่านั้นช่างเป็นสิ่งที่ไร้สาระ เห็นได้ว่าด้วยสติปัญญาของมนุษย์แล้วเราไม่สามารถเข้าใจความลึกลับที่ซ่อนเร้นอยู่ในใจของคนหรือหยั่งรู้ถึงพระประสงค์ของพระเจ้าได้ถ้าปราศจากการชี้นำเป็นพิเศษจากสวรรค์ พระดำริและวิถีของพระเจ้าที่ทรงมีต่อชีวิตที่พระองค์ทรงสร้างนั้นสูงส่งเกินกว่าสมองอันจำกัดของมนุษย์จะเข้าใจได้ แต่เราสามารถมั่นใจได้ว่าพระองค์จะทรงนำลูกๆ ของพระองค์ให้มารับหน้าที่ที่ตรงกับคุณสมบัติที่พวกเขามี พระองค์จะทรงเสริมทักษะให้เขาสามารถทำงานที่พระองค์ทรงมอบให้นั้นสำเร็จ ถ้าเขาเพียงแต่ยอมมอบเจตจำนงของตนให้กับพระเจ้าเพื่อพระพรของพระองค์จะไม่สูญเปล่าเนื่องด้วยความดื้อรั้นของมนุษย์ {PP 638.1}

// {PP 638.2}

=== ผู้ได้รับเลือก

หลังจากซามูเอลพิจารณาเอลีอับแล้ว น้องชายอีก 6 คนที่อยู่ในงานพิธีก็เรียงลำดับเข้ามาให้ผู้เผยพระวจนะพิจารณา แต่ไม่มีสัญญาณจากพระเจ้าว่าจะทรงเลือกใครคนใดในพวกเขา ซามูเอลมองชายหนุ่มคนสุดท้ายด้วยใจลุ้นระทึก ท่านรู้สึกสับสนงงงันจึงถามเจสซีว่า “ท่านมีลูกชายเท่านี้หรือ” ผู้เป็นพ่อตอบว่า “ยังมีลูกคนสุดท้องอีกคนหนึ่ง แต่เขาเลี้ยงแกะอยู่” ซามูเอลจึงสั่งให้ไปตามโดยกล่าวว่า “เราจะไม่นั่งลงจนกว่าเขาจะมา” (1 ซามูเอล 16:11 TNCV) {PP 638.2}

// {PP 641.1}

ผู้เลี้ยงแกะที่อยู่โดยลำพังนั้นตกใจเมื่อมีคนมาร้องบอกว่าผู้เผยพระวจนะมาที่หมู่บ้านเบธเลเฮมและส่งคนให้มาตาม ถึงแม้ดาวิดจะแปลกใจและสงสัยว่าทำไมคนที่เป็นทั้งผู้เผยพระวจนะและผู้พิพากษาชนชาติอิสราเอลถึงต้องการพบเขา แต่เขาก็สนองคำเรียกนั้นโดยไม่ลังเล “เขาเป็นเด็กหนุ่มผิวพรรณดี รูปร่างหน้าตาหล่อเหลา” (1 ซามูเอล 16:12 TNCV) ซามูเอลพึงพอใจในเด็กหนุ่มคนนี้ที่เป็นผู้เลี้ยงแกะรูปหล่อ ล่ำสัน และมีความเสงี่ยมเจียมตัว ขณะนั้นพระสุรเสียงของพระเจ้าตรัสกับผู้เผยพระวจนะขึ้นว่า “จงลุกขึ้นเจิมตั้งเขาไว้ เพราะเป็นคนนี้แหละ” (1 ซามูเอล 16:12 TNCV) ดาวิดได้พิสูจน์แล้วว่าตนมีความกล้าหาญและความซื่อสัตย์ต่อหน้าที่อันต่ำต้อยของผู้เลี้ยงแกะ บัดนี้พระเจ้าทรงเลือกเขาให้เป็นผู้นำประชาชนของพระองค์ “ซามูเอลจึงนำขวดเขาน้ำมันและเจิมตั้งเขา…[ออกจาก] ท่ามกลางพี่ชายของเขา และพระวิญญาณของพระเจ้าก็สวมทับดาวิดอย่างมากตั้งแต่วันนั้นเป็นต้นไป”<!--1 ซามูเอล 16:13 TH1971--> ผู้เผยพระวจนะได้ทำงานที่ได้รับมอบหมายจนสำเร็จ ท่านจึงกลับไปที่รามาห์ด้วยความโล่งใจ {PP 641.1}

// {PP 641.2}

ซามูเอลไม่ได้แจ้งภารกิจของท่านให้ใครทราบ แม้แต่คนในครอบครัวของเจสซีก็ไม่มีใครรู้ ส่วนพิธีเจิมดาวิดก็กระทำเป็นการลับ การเจิมนี้ช่วยให้ชายหนุ่มเห็นภาพอนาคตอันสูงศักดิ์อยู่รำไร ซึ่งการล่วงรู้นี้เป็นแรงบันดาลใจให้เขาซื่อสัตย์ต่อพระประสงค์ของพระเจ้าสำหรับชีวิตของตน แม้ต้องประสบกับสถานการณ์ที่ผกผันและอันตรายอยู่หลายปีก็ตาม {PP 641.2}

// {PP 641.3}

เกียรติศักดิ์ที่ดาวิดได้รับไม่ได้ทำให้เขาหลงตัวเองแต่อย่างใด ถึงแม้ว่าเขาจะได้ขึ้นสู่ตำแหน่งที่สูงส่ง แต่ก็ยังคงพอใจทำงานเดิมต่อไปขณะที่รอให้เหตุการณ์ดำเนินไปตามเวลาและวิธีการของพระเจ้า เขายังคงถ่อมตนและสงบเสงี่ยมเหมือนก่อนที่ได้รับการเจิม เด็กหนุ่มผู้เลี้ยงแกะกลับขึ้นเนินเขาและเฝ้าดูแลฝูงแกะด้วยความเอาใจใส่ดังเดิม เขาได้แต่งทำนองดนตรีและดีดพิณบรรเลงด้วยแรงบันดาลใจใหม่ๆ ทิวทัศน์ที่สวยสดงดงามและอุดมไปด้วยพืชนานาพรรณปรากฏอยู่เบื้องหน้า เถาองุ่นออกผลพวงต้องแสงตะวัน เหล่าพฤกษชาติแกว่งไกวไปตามลมที่พัดอย่างแผ่วเบา ดวงอาทิตย์สาดแสงไปทั่วฟ้านภาลัยให้สดใสเหมือนอย่าง “เจ้าบ่าวออกมาจากห้องโถงของเขา และวิ่งไปตามวิถีด้วยความชื่นบานอย่างชายฉกรรจ์” (สดุดี 19:5 TH1971) มียอดเขาแหลมสูงระฟ้า ไกลออกไปคือหน้าผาใหญ่อันปราศจากพืชผลของชาวโมอับซึ่งทอดยาวเป็นแนวกำแพงสูง เหนือขึ้นไปคือโดมสีฟ้าละมุนตา และสูงขึ้นไปกว่านั้นคือพระเจ้า ดาวิดมองไม่เห็นพระองค์ แต่ฝีพระหัตถ์ที่ปรากฏในธรรมชาตินั้นเป็นประจักษ์พยานถึงพระองค์ ป่าเขาลำเนาไพรถูกเคลือบด้วยแสงทองอันเหลืองอร่าม ท้องทุ่งและลำธารสะท้อนแสงเป็นประกาย จูงใจให้ไตร่ตรองถึงพระบิดาแห่งดวงสว่าง ผู้ทรงเป็นปฐมเหตุให้เกิดของประทานอันดีและสมบูรณ์แบบทั้งมวล (ดู ยากอบ 1:17) สรรพสิ่งต่างสำแดงพระลักษณะและความยิ่งใหญ่ของพระผู้สร้างอยู่ตรงหน้ากวีหนุ่มอยู่ทุกเมื่อเชื่อวัน ทำให้หัวใจเต็มเปี่ยมด้วยความรักและความชื่นชนยินดี ความเข้าใจในพระราชกิจของพระเจ้าทำให้ความคิดจิตใจของดาวิดเติบโตและแข็งแกร่งขึ้น เป็นการเตรียมเขาให้พร้อมสำหรับหน้าที่ที่กำลังจะมาถึง ดาวิดกระชับความสัมพันธ์ที่มีต่อพระเจ้าให้แน่นแฟ้นขึ้นทุกวัน เขาครุ่นคิดใคร่ครวญถึงพระองค์อยู่ตลอดเวลาจึงได้แนวคิดใหม่ๆ ในการแต่งเนื้อร้องและทำนองเพลง เสียงร้องขับขานอันไพเราะของเขาลอยล่องก้องกังวานไปตามเชิงเขาราวกับเป็นการตอบสนองต่อบทเพลงอันชื่นบานของเหล่าทูตสวรรค์ {PP 641.3}

// {PP 642.1}

=== ฝึกฝนในธรรมชาติ

ใครเล่าจะคำนวณผลของการตรากตรำทำงานและการตระเวนอยู่ท่ามกลางเนินเขาอันเปล่าเปลี่ยวเป็นเวลาหลายปีได้ ความสัมพันธ์กับธรรมชาติและความสนิทแนบแน่นกับพระเจ้า การดูแลฝูงแกะให้ผ่านพ้นภัยอันตราย รวมทั้งความทุกข์สุขของชีวิตที่สันโดษ สิ่งเหล่านี้ไม่เพียงแต่ช่วยหล่อหลอมอุปนิสัยของดาวิดและส่งผลต่อชีวิตของเขาในเวลาต่อมา แต่ยังจุดประกายความรักและความเชื่อในจิตใจคนของพระเจ้าในทุกสมัยผ่านบทเพลงสดุดีของเขา เพลงเหล่านี้นำให้คนของพระเจ้ายิ่งใกล้ชิดกับพระองค์ผู้ทรงเปี่ยมด้วยความรักอันไม่สิ้นสุดมากยิ่งขึ้น คือสนิทแนบแน่นกับพระเจ้าซึ่งบรรดาชีวิตที่พระองค์ทรงสร้างธำรงอยู่ในพระองค์ {PP 642.1}

// {PP 642.2}

ดาวิดผู้มีความกระฉับกระเฉงแข็งแรงคล่องแคล่วและเป็นหนุ่มรูปงามกำลังเตรียมตัวที่จะรับตำแหน่งที่สูงส่งท่ามกลางกลุ่มชนชั้นสูงสุดทั่วปฐพี เขาใช้ตะลันต์ความสามารถอันเป็นของประทานพิเศษจากพระเจ้าเพื่อถวายเกียรติแด่พระองค์ผู้ประทานให้ การคว้าโอกาสเพื่อเพ่งพินิจพิจารณาถึงพระเจ้าทำให้เขามีสติปัญญาและมีความศรัทธาอันเป็นที่โปรดปรานของพระองค์และเหล่าทูตสวรรค์ ในขณะที่ใคร่ครวญถึงความไพบูลย์ของพระผู้สร้าง เขาซาบซึ้งถึงพระลักษณะของพระเจ้ามากยิ่งขึ้น ประเด็นที่เคยคลุมเครือได้รับความกระจ่าง ข้อสงสัยต่างๆ ได้รับการชี้แจง ความสับสนกลับกลายเป็นความเข้าใจที่ลงตัว แสงลำใหม่ที่สาดส่องเข้ามายังผลให้เกิดความปลาบปลื้มยินดี ทำให้ดาวิดตอบสนองด้วยเสียงเพลงที่ไพเราะยิ่งกว่าเดิมเพื่อถวายเกียรติแด่พระเจ้าและแด่พระผู้ไถ่ ความรักของพระองค์ที่คอยขับเคลื่อนเขาอยู่ ความทุกข์โศกที่ประดังเข้ามา และชัยชนะที่เขาได้รับล้วนแล้วแต่เป็นหัวข้อให้เขาครุ่นคิดคำนึง ขณะที่เขามองเห็นความรักของพระเจ้าผ่านการทรงนำต่างๆ ในชีวิต จิตใจของเขาเต็มตื้นไปด้วยความรักและการขอบพระคุณพระเจ้า เขาเปล่งเสียงออกมาด้วยท่วงทำนองที่ไพเราะยิ่งขึ้น ในขณะที่ดีดสายพิณด้วยความปีติเหลือล้น ชายหนุ่มเลี้ยงแกะผู้นี้จึงเติบโตเข้มแข็งขึ้นตามลำดับ และความรู้ของเขาก็เพิ่มพูนอย่างต่อเนื่องเพราะพระวิญญาณของพระเจ้าสถิตอยู่กับเขา {PP 642.2}
