---
book:
  title:
    th: บรรพชนกับผู้เผยพระวจนะ เล่ม 4
    en: Patriarchs and Prophets
chapter:
  number: 45
  title:
    th: การพังทลายของเมืองเยรีโค
    en: The fall of Jericho
  url: https://egwwritings.org/?ref=en_PP.487&para=84.2245
  basedon: ศึกษาควบคู่กับ โยชูวา 5:13–15; 6; 7
author:
  en: Ellen White
  th: เอเลน ไวท์
translator:
  en: Brian Wilson
  th: บุญต้น วิลสัน
---

## {PP 487.1}

ชาวฮีบรูได้เข้าไปในแผ่นดินคานาอัน แต่ยังไม่ได้ยึดครอง ซึ่งในสายตาของมนุษย์แล้วคงต้องต่อสู้ด้วยความยากลำบากเป็นเวลานานกว่าจะยึดแผ่นดินได้ ชนชาติที่อาศัยอยู่ในนั้นเป็นชนชาติที่เข้มแข็ง พร้อมที่จะขัดขวางการบุกรุกอาณาเขตของตน ชาวคานาอันเผ่าต่างๆ มีความผูกพันกันเพราะกลัวดอันตรายอันเดียวกัน ชาวคานาอันได้เปรียบอย่างมากเพราะมีพลม้า รถม้าเหล็ก รู้จักภูมิประเทศ และได้ฝึกทหารให้พร้อมเข้าศึก นอกจากนั้น มีป้อมไว้ป้องกันศัตรู “เมืองก็ใหญ่และมีกำแพงเทียมฟ้า” (เฉลยธรรมบัญญัติ 9:1) มีทางเดียวเท่านั้นที่คนอิสราเอลจะชนะการต่อสู้ที่กำลังเผชิญอยู่ได้ก็คือ ต้องพึ่งพาในฤทธานุภาพของพระเจ้าที่ทรงสัญญาไว้นั้น {PP 487.1}

## {PP 487.2}

หนึ่งในเมืองป้อมอันแข็งแกร่งที่สุดในแผ่นดินคือเมืองเยรีโค ซึ่งเป็นเมืองใหญ่และมั่งคั่ง เมืองนี้อยู่ต่อหน้าคนอิสราเอล ไม่ไกลจากกิลกาลที่ตั้งค่าย เมืองเยรีโคติดกับที่ราบ อุดมไปด้วยผลผลิตหลากหลายแห่งเขตเมืองร้อน ทั้งวังและวิหารหรูหราและเป็นแหล่งของความชั่ว ชาวเมืองมีความหยิ่งทะนงภายในกำแพงอันสูงใหญ่ประหนึ่งยืนท้าทายพระเจ้าแห่งอิสราเอล เยรีโคเป็นเมืองหนึ่งที่ขึ้นชื่อในการกราบไหว้รูปเคารพ โดยเน้นการปรนนิบัติพระอัชทาโรท เทพธิดาแห่งดวงจันทร์ เป็นศูนย์กลางแห่งสิ่งชั่วช้าและเสื่อมทรามที่สุดในศาสนาของชาวคานาอัน ส่วนคนอิสราเอลนั้นมีแต่รู้สึกรังเกียจและขยะแขยงเมื่อมองไปยังเมืองนี้ เพราะผลร้ายของความบาปซึ่งพวกเขาทำที่เบธ-เปโอร์[1]ยังติดหูติดตาเขาอยู่ {PP 487.2}

[1] ดูบรรพชนฯ บทที่ 41

## {PP 487.3}

โยชูวาเห็นว่าสิ่งแรดที่ต้องทำในการยึดครองแผ่นดินคานาอันคือทลายเมืองเยรีโค แต่ก่อนอื่นใดท่านต้องเข้าเฝ้าพระเจ้าเพื่อถามให้มั่นใจเสียก่อนว่าเป็นการทรงนำของพระองค์ พระองค์ทรงตอบตามที่ท่านทูลขอ เหตุการณ์ดำเนินไปอย่างนี้คือ โยชูวาเดินออกจากค่ายเพื่อไปภาวนาอธิษฐานขอให้พระเจ้าแห่งอิสราเอลทรงนำประชากรของพระองค์ ในระหว่างนั้นท่านเห็นนักรบสวมชุดเกราะ “ชักดาบออกมาถือ” ยืนสูงสง่าต่อหน้าท่าน พอโยชูวาซักขึ้นว่า “ท่านอยู่ฝ่ายเราหรืออยู่ฝ่ายศัตรู” ผู้นั้นตอบว่า “เรามาในฐานะจอมทัพของพระยาห์เวห์” ทั้งสั่งแบบเดียวกันที่พระเจ้าเคยสั่งโมเสสที่ภูเขาโฮเรบว่า “จงถอดรองเท้าออกจากเท้าของเจ้าเสีย เพราะว่าที่ซึ่งเจ้ายืนอยู่นี้เป็นที่ศักดิ์สิทธิ์” โยชูวาจึงรู้ว่าผู้ที่ยืนอยู่ต่อหน้าท่านเป็นใคร คือองค์พระคริสต์ผู้สูงส่ง ท่านตกใจกลัว ซบหน้าลงถึงดิน กราบนมัสการ พระองค์ทรงให้คำมั่นแก่ท่านว่า “เราได้มอบเมืองเยรีโคไว้ในมือเจ้าแล้ว ทั้งกษัตริย์และพวกนักรบกล้าหาญ” จากนั้นพระองค์ทรงสอนท่านว่าจะต้องทำอย่างไรเพื่อยึดครองเมืองเยรีโค {PP 487.3}

## {PP 488.1}

โยชูวารวมพลทหารของอิสราเอลตามคำสั่งของพระเจ้า แต่ยังไม่ได้ทำการโจมตี พระเจ้าให้เดินรอบเมืองโดยหามหีบของพระเจ้าและเป่าแตรเท่านั้น กลุ่มแรกคือนักรบที่ได้รับการเลือกสรรไว้ ซึ่งตอนนี้แทนที่จะชนะด้วยความสามารถหรือความกล้าหาญของตน ก็จะชนะด้วยการทำตามคำสั่งของพระเจ้า จากนั้นมีปุโรหิตเจ็ดคนถือแตร ตามด้วยหีบของพระเจ้าซึ่งห่อหุ้มด้วยแสงรัศมีของพระองค์ มีปุโรหิตหามหีบไป แต่ละคนใส่ชุดประจำปุโรหิตอันเป็นตำแหน่งที่ศักดิ์สิทธิ์ มีกองทัพอิสราเอลเดินตามหลัง แต่ละเผ่าชูธงประจำเผ่าไว้ ทั้งนี้คือขบวนที่เดินรอบเมืองซึ่งจวนจะถูกทำลาย ไม่มีเสียงอะไรนอกจากเสียงฝีเท้าของคนเดินมากมายและเสียงแตรอันเคร่งขรึมจริงจังที่ก้องกังวานในหุบเขาและตามตรอกซอกซอยของเมืองเยรีโค เมื่อเดินรอบเมืองแล้วทหารอิสราเอลก็กลับไปยังเต็นท์ของตนอย่างเงียบๆ ส่วนหีบนั้นก็ส่งกลับพลับพลา {PP 488.1}

## {PP 488.2}

ยามประจำเมืองเยรีโคสังเกตการณ์ด้วยความงงงันและความตระหนกตกใจ จึงรายงานให้กับพวกผู้ปกครอง พวกเขาไม่รู้ว่าการเดินขบวนเช่นนี้จะมีความหมายว่าอย่างไร แต่ทุกวันที่เห็นกองทัพใหญ่พร้อมหีบศักดิ์สิทธิ์หามโดยปุโรหิตเดินรอบเมือง ชาวเมืองและพวกปุโรหิตในเมืองเยรีโคพากันอกสั่นขวัญแขวนกับเหตุการณ์ลึกลับนี้ แล้วพวกเขาต้องสำรวจอาวุธยุทโธปกรณ์อันแข็งแกร่งอีกครั้งว่า พร้อมต้านทานการโจมตีครั้งใหญ่ได้ ชาวเมืองหลายคนเยาะเย้ยคนที่คิดว่าการเดินขบวนอย่างแปลกประหลาดเช่นนี้จะทำอันตรายพวกเขาได้ ส่วนบางคนรู้สึกคร้ามกลัวเมื่อเห็นขบวนทหารอิสราเอลเดินรอบเมืองในแต่ละวัน พวกเขาจำได้ว่าทะเลแดงเคยแยกให้ชนชาตินี้เดินผ่านมาแล้ว และไม่นานก่อนหน้านี้แม่น้ำจอร์แดนได้แยกเป็นทางผ่านให้พวกเขาด้วย ไม่ทราบว่าต่อไปนี้พระเจ้าจะทรงสำแดงอิทธิฤทธิ์อันใดเพื่อช่วยเหลือคนเหล่านี้ {PP 488.2}

## {PP 488.3}

คนอิสราเอลเดินรอบเมืองวันละรอบเป็นเวลาหกวัน พอรุ่งสางของวันที่เจ็ด โยชูวาได้รวมพลทหารของพระเจ้าแล้วสั่งให้เดินรอบเมืองเยรีโคเจ็ดครั้ง และเมื่อได้ยินเสียงแตรดังสนั่น ให้ทุกคนโห่ร้องดังๆ เพราะพระเจ้าทรงมอบเมืองนี้ไว้ในมือของพวกเขาแล้ว {PP 488.3}

## {PP 491.1}

กองทัพมหึมาเดินรอบกำแพงอย่างขึงขัง ในเช้าวันนั้นทุกอย่างเงียบสงัดนอกจากเสียงฝีเท้าคนเดิน และเสียงแตรเป็นช่วงๆ กำแพงหินที่สูงใหญ่ดูเหมือนจะท้าทายทหารอิสราเอลที่โอบล้อมอยู่ในขณะนั้น ชาวเมืองเยรีโคที่ยืนอยู่บนกำแพงนับอยู่ในใจเมื่อกองทัพอิสราเอลเดินผ่านในแต่ละรอบ หนึ่งรอบ สองรอบ สามรอบ แต่ละรอบที่ผ่านไปก็ยิ่งทำให้พวกเขากลัวมากขึ้น สี่รอบ ห้ารอบ หกรอบ ไม่รู้ว่าการเดินขบวนอย่างน่าพิศวงเช่นนี้มีความหมายว่าอย่างไร จะเกิดอะไรขึ้นในที่สุด ไม่นานเกินรอ พอชาวอิสราเอลเดินครบรอบที่เจ็ดเท่านั้นเอง พวกเขาก็หยุดเดิน แตรที่เงียบไปพักใหญ่ก็ดังขึ้นจนสะเทือนแผ่นดิน กำแพงซึ่งทำด้วยหินใหญ่อันแข็งแกร่ง และหอคอยอันสูงมหึมา ทั้งป้อมปราการก็พากันแกว่งไกวและพังทลายลงมาแบบถอนรากถอนโคน ชาวเมืองเยรีโคตระหนกตกใจจนทำอะไรไม่ถูก ทหารอิสราเอลจึงเข้ายึดเมืองในทันที {PP 491.1}

## {PP 491.2}

ชนชาติอิสราเอลไม่ได้รับชัยชนะเพราะกำลังของตนเอง แต่ชัยชนะครั้งนี้ได้มาโดยพระเจ้า พระองค์จึงกำหนดให้เมืองเยรีโคและทุกสิ่งที่มีในเมืองนี้เป็นที่ต้องอุทิศถวายแด่พระองค์ดังผลแรกของแผ่นดิน เพื่อให้คนอิสราเอลจดจำถึงการเข้ายึดครองแผ่นดินคานาอัน ไม่ให้พวกเขาต่อสู้เพื่อตนเอง แต่ให้ตระหนักว่าตนเป็นเพียงเครื่องมือที่กระทำตามน้ำพระทัยของพระเจ้า คือไม่แสวงหาทรัพย์สินหรือเกียรติให้กับตนเอง แต่ให้ถวายเกียรติแด่พระเจ้าผู้เป็นจอมกษัตริย์ของพวกเขา ก่อนที่จะยึดครองเมืองคานาอันโยชูวาได้สั่งทุกคนว่า “ทั้งเมืองและทุกอย่างในเมืองนี้ต้องอุทิศถวายแด่องค์พระผู้เป็นเจ้า...อย่าแตะต้องข้าวของใดๆ ทั้งสิ้นที่ต้องอุทิศถวาย มิฉะนั้นตัวเจ้าเองจะถูกทำลายล้างและทั่วทั้งค่ายของอิสราเอลจะต้องเดือดร้อนและถึงแก่หายนะ” (โยชูวา 6:17, 18 TNCV) {PP 491.2}

## {PP 491.3}

ชาวเมืองทุกคนพร้อมทุกสิ่งที่มีชีวิตในเมืองนั้น “ทั้งชายและหญิง คนหนุ่มและคนอาวุโส ทั้งวัว แกะและลา” (โยชูวา 6:21 THSV) ล้วนแต่ถูกทำลายด้วยคมดาบ มีแต่นางราหับที่ซื่อสัตย์พร้อมครัวเรือนของนางที่ได้รับการไว้ชีวิตตามคำสัญญาของพวกสอดแนม ส่วนตัวเมืองเยรีโคนั้นถูกเผาจนหมดสิ้น ทั้งราชวังและวิหาร บ้านเรือนที่ประดับประดาอย่างสวยหรู ผ้าม่านราคาแพง และเสื้อผ้าที่หรูหราล้วนแต่วอดวายในกองเพลิง ส่วนสิ่งของที่ไม่อาจทำลายด้วยไฟเช่น “เงินและทองทั้งหมด กับเครื่องใช้ที่ทำด้วยทองสัมฤทธิ์และด้วยเหล็ก” (โยชูวา 6:19 THSV) พวกเขานำมาถวายสำหรับการปรนนิบัติรับใช้ในพลับพลา ที่ตั้งเมืองเยรีโคถูกสาปแช่ง โดยไม่ให้มีการก่อสร้างให้เป็นเมืองเข้มแข็งอีก และถ้าใครขืนสร้างกำแพงเมืองซึ่งพระเจ้าได้พังลงขึ้นมาใหม่จะถูกพระองค์ลงโทษ โยชูวาประกาศต่อชุมนุมชนอิสราเอลทั้งสิ้นว่า “ผู้ใดที่จะสร้างเมืองเยรีโคขึ้นใหม่ ขอให้ผู้นั้นถูกสาปแช่ต่อหน้าองค์พระผู้เป็นเจ้าดังนี้ ผู้ใดวางฐานรากของเมือง บุตรหัวปีของผู้นั้นจะเสียชีวิต ผู้ใดติดตั้งประตูเมือง บุตรสุดท้องของผู้นั้นจะเสียชีวิต” (โยชูวา 6:26 TNCV) {PP 491.3}

## {PP 492.1}

เมื่อคนอิสราเอลทำลายชาวเมืองเยรีโคให้สิ้นลง พวกเขาเพียงแต่ทำตามคำที่โมเสสเคยสั่งไว้เกี่ยวกับชาวคานาอันว่า “ท่านเอาชนะพวกเขาได้แล้ว ท่านต้องทำลายล้างพวกเขาให้หมดสิ้น” (เฉลยธรรมบัญญััติ 7:2 TNCV) “ในเมืองของชนชาติเหล่านี้...ห้ามไว้ชีวิตสิ่งใดที่หายใจได้” (เฉลยธรรมบัญญัติ 20:16 THSV) หลายคนเมื่ออ่านคำสั่งนี้รู้สึกว่าขัดแย้งกับความรักและพระเมตตาของพระเจ้าที่กล่าวถึงในพระคัมภีร์ตอนอื่นๆ แต่ที่จริงแล้วพระเจ้าตรัสสั่งเช่นนี้ด้วยพระปัญญาและพระคุณความดีของพระองค์ พระองค์กำลังจะตั้งชนชาติอิสราเอลให้อยู่ในแผ่นดินคานาอัน เพื่อพัฒนาพวกเขาให้เป็นชาติที่มีการปกครองที่แสดงถึงอาณาจักรของพระองค์ในโลกนี้ พวกเขาไม่เพียงแต่เป็นผู้สืบทอดคำสอนที่แท้จริง แต่ก็ยังต้องเผยแพร่หลักการสำคัญไปทั่วโลก ส่วนชาวคานาอันได้ปล่อยตัวประพฤติเลวทรามถึงขั้นที่จำเป็นต้องถูกขจัดออกจากแผ่นดิน เพื่อแผนการแห่งพระคุณของพระองค์จะได้สำเร็จ {PP 492.1}

## {PP 492.2}

ชาวคานาอันมีโอกาสเพียงพอที่จะกลับใจได้ สี่สิบปีก่อนหน้านั้น คนอิสราเอลเดินข้ามทะเลแดงไปได้อย่างอัศจรรย์และพระเจ้าลงโทษชาวอียิปต์ ซึ่งเป็นการสำแดงให้เห็นว่า พระเจ้าของคนอิสราเอลทรงมีฤทธานุภาพสูงสุด คราวนี้ ชัยชนะที่คนอิสราเอลมีเหนือกษัตริย์มิเดียน กิเลอาด และบาชาน ยังพิสูจน์ให้เห็นว่าพระยาห์เวห์ทรงยิ่งใหญ่เหนือพระทั้งปวง ความบริสุทธ์ของพระองค์ และความเกลียดชังที่พระองค์ทรงมีต่อความไม่บริสุทธิ์ปรากฏแจ้งในเหตุการณ์ที่คนอิสราเอลร่วมในพิธีกรรมอันลามกที่นมัสการพระบาอัลแห่งเปโอร์ ชาวเมืองเยรีโครู้จักสิ่งเหล่านี้ดี และมีหลายคนที่มีความเชื่อเหมือนกับนางราหับ แต่ก็ฝืนความเชื่อนั้น ที่ว่า “พระยาห์เวห์ทรงเป็นพระเจ้าทั้งในฟ้าสวรรค์เบื้องบนและแผ่นดินโลกเบื้องล่าง” (เฉลยธรรมบัญญัติ 4:39 TNCV) เหมือนมนุษย์ก่อนน้ำท่วมโลก ชาวคานาอันอยู่เพื่อท้าทายสวรรค์และทำให้แผ่นดินโลกเป็นมลทิน และเพราะความรักและความเป็นธรรมจึงจำเป็นต้องลงโทษคนเหล่านี้ที่กบฏต่อพระเจ้าและเป็นปฏิปักษ์ของมนุษย์ {PP 492.2}

## {PP 492.3}

กองทัพสวรรค์พังกำแพงเมืองเยรีโคลงอย่างง่ายดาย ซึ่งสี่สิบปีก่อนหน้านั้นผู้สอดแนมเคยมองที่นั่นด้วยความหวาดกลัว ไม่เชื่อว่าจะเป็นไปได้ แต่จอมทัพผู้ทรงมหิทธิฤทธิ์ของอิสราเอลตรัสว่า “เราได้มอบเมืองเยรีโคไว้ในมือเจ้าแล้ว” และกำลังมนุษย์ไม่อาจต้านทานคำนี้ได้ {PP 492.3}

## {PP 493.1}

“โดยความเชื่อ กำแพงเมืองเยรีโคพังลง” (ฮีบรู 11:30) จอมทัพของพระเยห์เวห์ทรงสื่อสารกับโยชูวาแต่ผู้เดียว ไม่ได้ทรงเปิดเผยพระองค์แก่ชุมนุมชนทั้งหมด ส่วนคนอิสราเอลต้องเลือกว่าจะเชื่อฟังคำของโยชูวาหรือไม่ จะเชื่อคำสั่งของท่านที่สั่งในพระนามของพระเจ้า หรือจะปฏิเสธอำนาจของท่าน พวกเขามองไม่เห็นทูตสวรรค์มากมายที่ไปกับพวกเขา โดยมีพระบุตรของพระเจ้าเป็นผู้นำ และอาจคิดว่า ‘เหลวไหล เดินรอบเมืองแต่ละวันอย่างนี้จะช่วยอะไรได้ การเป่าเขาแกะจะมีความหมายอะไรต่อป้อมปราการที่สูงลิ่ว’ แต่กลยุทธิ์ที่ให้เดินรอบเมืองเป็นพิธีต่อเนื่องกันหลายวันก่อนที่กำแพงจะพังในที่สุดเป็นโอกาสที่คนอิสราเอลจะพัฒนาความเชื่อ เพื่อให้พวกเขาตระหนักว่ากำลังของเขาไม่ได้มาจากสติปัญญาหรือความสามารถของเขาเอง แต่มาจากพระเจ้าแห่งความรอดของพวกเขาเท่านั้น เรื่องนี้สอนให้คนอิสราเอลพึ่งพาในการทรงนำของพระเจ้าอย่างสิ้นเชิง {PP 493.1}

## {PP 493.2}

พระเจ้าจะทรงทำการยิ่งใหญ่ให้กับคนที่ไว้วางใจในพระองค์ สาเหตุที่คนที่ได้ชื่อว่าเป็นคริสเตียนมีกำลังไม่พอ เป็นเพราะพวกเขาพึ่งพาในสติปัญญาของตนเองมากเกินไป และไม่ให้โอกาสพระเจ้าทรงสำแดงฤทธิ์อำนาจของพระองค์เพื่อเขา พระองค์จะทรงช่วยกู้บุตรทั้งหลายที่เชื่อของพระองค์ทุกครั้งที่เกิดเหตุคับขัน ถ้าเพียงแต่พวกเขาไว้วางใจพระองค์อย่างสิ้นเชิง และเชื่อฟังพระองค์ด้วยความสัตย์ซื่อ {PP 493.2}

## {PP 493.3}

หลังจากยึดเมืองเยรีโคได้ไม่นาน โยชูวาก็ตั้งใจจะโจมตีเมืองอัย ซึ่งเป็นเมืองเล็กที่ตั้งอยู้ในเหวไม่กี่ไมล์ทางตะวันตกของที่ลุ่มแม่น้ำจอร์แดน ผู้สอดแนมที่ถูกส่งไปที่นั่นกลับมารายงานว่า ชาวเมืองอัยมีจำนวนน้อย เพียงกองกำลังเล็กๆ ก็น่าจะตีชนะเมืองนี้ได้ {PP 493.3}

## {PP 493.4}

ชัยชนะครั้งใหญ่ที่พระเจ้าทรงช่วยพวกเขากลับทำให้คนอิสราเอลเกิดความมั่นใจในตัวเอง เนื่องจากพระเจ้าทรงสัญญาที่จะมอบแผ่นดินคานาอันให้พวกเขา ฉะนั้นคนอิสราเอลรู้สึกมั่นใจ และลืมคิดไปว่ามีแต่ความช่วยเหลือจากพระเจ้าเท่านั้นที่จะนำชัยชนะมาให้ แม้แต่โยชูวาเองก็วางแผนเพื่อตีเมืองอัยโดยไม่ได้แสวงหาการทรงนำจากพระเจ้า {PP 493.4}

## {PP 493.5}

คนอิสราเอลเริ่มที่จะยกย่องกำลังของตนและในขณะที่ประมาทศัตรู ทุกคนคาดหวังว่าจะตีเมืองอัยได้อย่างง่ายดาย จึงมีการส่งทหารไปสามพันคนเพราะคิดว่าเพียงพอที่จะยึดที่นั่นได้ ทหารเหล่านี้เข้าไปจู่โจมโดยไม่มีการรับรองว่าพระเจ้าจะสถิตอยู่ด้วยหรือไม่ พวกเขาไปเกือบถึงประตูเมืองอัย แต่ปรากฏว่าชาวเมืองออกมาต้านไว้อย่างห้าวหาญ ทหารอิสราเองขวัญหนีดีฝ่อเมื่อพบว่าศัตรูมีจำนวนมากและได้เตรียมตัวไว้อย่างดี จึงพากันหนีอลหม่านตามทางที่ลาดชัน ส่วนชาวคานาอันก็ไล่ตามติดๆ “โดยขับไล่เขาจากประตูเมือง…[และ]ฆ่าเขาตามทางลง” ถึงแม้ว่าจะสูญเสียคนจำนวนน้อย เพราะมีเพียงสามสิบหกคนที่ถูกฆ่า แต่การพ่ายแพ้ครั้งนี้กระทบต่อจิตใจคนอิสราเอลทั้งค่าย “จิตใจของประชาชนก็ละลายอย่างน้ำ” นี่เป็นครั้งแรกที่ต้องสู้รบกับชาวคานาอันโดยตรง และถ้าต้องหนีกระเจิงต่อหน้าชาวเมืองเล็กๆ เช่นนี้ แล้วจะทำอย่างไรกับการต่อสู้ที่ยิ่งใหญ่กว่าซึ่งรออยู่ข้างหน้า โยชูวาถือว่าการพ่ายแพ้ครั้งนี้แสดงว่าพระเจ้าไม่พอพระทัยในพวกเขา ท่านจึง “ฉีกเสื้อผ้าของตนซบหน้าลงถึงดิน หน้าหีบแห่งพระยาห์เวห์จนถึงเวลาเย็น ทั้งท่านกับพวกผู้ใหญ่ของคนอิสราเอลต่างก็เอาผลคลีดินใส่ศีรษะของตน” {PP 493.5}

## {PP 494.1}

“โยชูวากราบทูลว่า ‘ข้าแต่พระยาห์เวห์องค์เจ้าชีวิต เหตุใดจึงทรงนำเหล่าประชากรนี้ข้ามแม่น้ำจอร์แดนมาสู่เงื้อมมือชาวอาโมไรต์ให้เขาทำลายเรา? ข้าแต่องค์พระผู้เป็นเจ้า ข้าพระองค์จะพูดอย่างไรดี ในเมื่ออิสราเอลพ่ายแพ้ศัตรูมาเช่นนี้? ชาวคานาอันและชนชาติใกล้เคียงได้ยินเรื่องนี้ ก็จะมารุมล้อมกวาดล้างข้าพระองค์ทั้งหลายให้สิ้นชื่อไปจากแผ่นดิน และจะเกิดอะไรขึ้นกับพระนามอันยิ่งใหญ่ของพระองค์?’” (TNCV) {PP 494.1}

## {PP 494.2}

พระเจ้าทรงตอบว่า “จงลุกขึ้นเถิด ทำไมเจ้าจึงซบหน้าลงอย่างนี้เล่า อิสราเอลได้…ละเมิดพันธสัญญาซึ่งเราได้บัญชาเขาไว้” เป็นเวลาที่ควรจัดการอย่างเฉียบขาดและเด็ดเดี่ยว ไม่ใช่เวลาท้อแท้หรือไว้ทุกข์ มีความบาปซ่อนอยู่ในค่าย และจะต้องค้นหาและทิ้งความบาปนั้นเสียก่อนเพื่อพระเจ้าจะได้สถิตอยู่และอวยพรคนของพระองค์ “เราจะไม่อยู่กับพวกเจ้าอีกต่อไป เว้นแต่เจ้าจะทำลายสิ่งที่ต้องทำลายถวายเหล่านั้นเสีย” {PP 494.2}

## {PP 494.3}

คนหนึ่งที่ได้รับมอบหมายให้ปฏิบัติตามคำชี้ขาดของพระเจ้าไม่ได้เอาใจใส่ในพระบัญชาของพระองค์ คนทั้งชาติจึงต้องรับผิดชอบในการละเมิดคำสั่งนั้น “เขาได้ยักยอกสิ่งที่ต้องทำลายถวาย เขาได้โขมยและหลอกลวง” แล้วพระเจ้าทรงสอนโยชูวาว่า จะต้องทำอย่างไรเพื่อค้นพบผู้ที่ล่วงละเมิดและควรลงโทษอย่างไร คือให้ทำการจับฉลากกัน วิธีนี้จะไม่สามารถชี้คนผิดได้ทันที ส่วนช่วงเวลาที่รออยู่ประชาชนจะได้สำนึกผิดที่มีความบาปอยู่ท่ามกลางพวกเขา แต่ละคนจะได้สำรวจจิตใจและถ่อมใจลงต่อพระองค์ {PP 494.3}

## {PP 495.1}

เช้าตรู่โยชูวารวมประชาชนตามเผ่าต่างๆ แล้วพิธีอันสำคัญจึงเริ่มขึ้น การจับฉลากดำเนินไปตามแต่ละขั้นตอน ทุกครั้งที่จับฉลากก็ยิ่งใกล้ตัวคนที่ทำผิดมากขึ้นทุกที จากเผ่าไปสู่ตระกูล จากตระกูลไปสู่ครอบครัว จนในที่สุดนิ้วพระหัตถ์ของพระเจ้าชี้ไปที่ตัวปัญหา คืออาคานบุตรคารมี คนเผ่ายูดาห์ {PP 495.1}

## {PP 495.2}

เพื่อไม่ให้มีข้อสังสัยในเรื่องความผิดของอาคานซึ่งอาจจะเปิดโอกาสให้คนคัดค้านว่าเขาถูกลงโทษโดยไร้ความเป็นธรรม โยชูวาจึงกำชับเขาให้ยอมรับความจริง ส่วนอาคานก็ยอมรับความผิดทุกอย่าง “เป็นความจริงที่ข้าพเจ้าได้ทำบาปต่อพระยาห์เวห์พระเจ้าของอิสราเอล…ท่ามกลางสิ่งของที่ริบมา ข้าพเจ้าเห็นเสื้อคลุมงามตัวหนึ่งของเมืองบาบิโลนกับเงินสองกิโลกรัม และทองคำแท่งหนึ่งหนักประมาณครึ่งกิโลกรัม ข้าพเจ้าก็โลภอยากได้ของเหล่านั้น ข้าพเจ้าจึงเอามา นี่แน่ะของเหล่านั้นซ่อนอยู่ใต้ดินในเต็นท์ของข้าพเจ้า เงินนั้นอยู่ข้างล่าง” โยชูวาส่งผู้สื่อสารไปทันทีเพื่อค้นเต็นท์ของอาคาน และเมื่อขุดลงไปยังที่เขาบอก “นี่แน่ะ ของนั้นฝังอยู่ภายในเต็นท์ของเขา มีเงินอยู่ข้างล่าง เขาก็เอาออกมาจากเต็นท์นำไปให้โยชูวา…แล้วเขาก็วางของเหล่านั้นลงเฉพาะพระพักตร์พระยาห์เวห์” {PP 495.2}

## {PP 495.3}

เมื่อประกาศบทลงโทษแล้ว ประชาชนก็ลงมือปฏิบัติทันที โยชูวากล่าวว่า “ทำไมท่านจึงนำความทุกข์ยากมาให้พวกเรา พระยาห์เวห์จะทรงนำความทุกข์ยากมาถึงท่านในวันนี้” เนื่องจากประชาชนอิสราเอลต้องรับผิดชอบในความบาปของอาคาน และต้องลำบากเพราะบาปนั้น พวกเขามีส่วนร่วมในการลงโทษเขาโดยผ่านตัวแทน “แล้วอิสราเอลทั้งหมดจึงเอาหินขว้างเขาให้ตาย” {PP 495.3}

## {PP 495.4}

หลังจากนั้นมีการนำก้อนหินมากองไว้เหนือศพของอาคาน เพื่อเป็นการเตือนสติในเรื่องความบาปของเขาและการลงโทษบาปนั้น “เพราะฉะนั้นจนทุกวันนี้ เขายังเรียกที่นั้นว่าหุบเขาอาโคร์” แปลว่าความยากร้าย ซึ่งในหนังสือพงศาวดารได้จดบันทึกเกียรติศัพท์ของเขาไว้ว่า “อาคาร์ ผู้ก่อความเดือดร้อนต่ออิสราเอล” (1 พงศาวดาร 2:7) {PP 495.4}

## {PP 495.5}

อาคานกล้าทำบาปทั้งที่เขาได้รับการตักเตือนอย่างจริงจังและชัดเจนแล้ว และได้เห็นฤทธานุภาพอันยิ่งใหญ่ของพระเจ้า คนอิสราเอลทุกคนได้ยินคำประกาศว่า “จงตีตัวออกห่างจากสิ่งที่ต้องทำลายถวายนั้น เกรงว่าท่านเองจะถูกทำลาย” ซึ่งคำสั่งนี้ได้ประกาศไว้ทันทีหลังจากที่พระเจ้าทรงช่วยพวกเขาให้ข้ามแม่น้ำจอร์แดนอย่างอัศจรรย์ และการรับรองพันธสัญญาของพระองค์โดยการให้ประชาชนเข้าสุหนัต คือหลังจาการฉลองปัสกา และการปรากฏของทูตแห่งพันธสัญญา จอมทัพของพระยาห์เวห์ จากนั้นก็มีการทำลายเมืองเยรีโค ซึ่งเป็นตัวอย่างถึงการทำลายที่จะไล่ทันผู้ที่ล่วงละเมิดพระบัญญัติของพระเจ้า เนื่องจากคนอิสราเอลได้รับชัยชนะโดยอาศัยฤทธิ์อำนาจของพระเจ้าเท่านั้น และไม่ได้อาศัยกำลังของตนในการยึดเมืองเยรีโค คำสั่งที่้ห้ามไม่ให้ริบเอาสิ่งของจากที่นั่นเลย จึงสำคัญ พระเจ้าทรงทำลายเมืองเยรีโคด้วยฤทธิ์อำนาจของพระองค์เอง ชัยชนะเป็นของพระองค์ ฉะนั้นเมืองเยรีโคและทุกสิ่งที่อยู่ในเมืองจึงเป็นที่ต้องถวายแด่พระองค์แต่ผู้เดียว {PP 495.5}

## {PP 496.1}

ในท่ามกลางคนอิสราเอลนับล้าน มีเพียงคนเดียวที่กล้าฝ่าฝืนพระบัญชาของพระเจ้า ทั้งที่เป็นเวลาฉลองชัยและสำรวมใจเพื่อพิจารณาถึงการลงโทษของพระเจ้า อาคานเกิดอาการโลภเมื่อเห็นชุดหรูจากแดนชีนาร์ และถึงแม้ว่าการโลภเอาเสื้อตัวนี้เป็นเหตุให้เขาต้องตาย อาคานยังเรียกมันว่า “เสื้อคลุมสวยงามจากบาบิโลน” (TNCV) เมื่อมีการทำบาปครั้งหนึ่งก็จะนำไปสู่การทำบาปเพิ่มอีก จนเขายักยอกเอาเงินทองที่ต้องถวายเข้าคลังของพระเจ้า เขาได้โขมยเอาผลแรกของแผ่นดินคานาอันจากพระองค์ {PP 496.1}

## {PP 496.2}

ความบาปอันเป็นเหตุให้อาคานต้องพินาศมีรากเหง้ามาจากความโลภ ซึ่งความโลภนี้เองเป็นหนึ่งในความบาปที่พบเห็นแต่ถูกมองข้ามมากที่สุด ถ้าคนทำผิดในเรื่องอื่นก็มักจะถูกจับผิดและลงโลษ แต่เมื่อละเมิดพระบัญญัติข้อที่สิบที่ห้ามไม่ให้โลภ มักจะไม่มีใครตำหนิหรือว่าอะไร หากแต่ว่าประวัติของอาคานเป็นบทเรียนที่สอนให้รู้ว่า ความโลภคือบาปมหันต์ซึ่งส่งผลอันร้ายแรง {PP 496.2}

## {PP 496.3}

แล้วความโลภเป็นความชั่วที่ค่อยๆ คืบคลานและพัฒนาตัวขึ้น อาคานมีความละโมบซึ่งกลายเป็นนิสัยที่ผูกรัดตัวเองจนเกือบจะเป็นไปไม่ได้ที่จะตัดให้ขาด ในขณะที่เลี้ยงความชั่วไว้ในใจ อาคานคงรู้สึกสยองถ้ารู้ว่าคนอิสราเอลทั้งค่ายจะต้องลำบากเพราะตนเป็นเหตุ แต่เมื่อเขาเจอการทดลองเข้า เขาก็ตกเป็นเหยื่ออย่างง่ายดาย {PP 496.3}

## {PP 496.4}

ในทุกวันนี้มีคนทำบาปในลักษณะเดียวกันไม่ใช่หรือ คือกล้าทำบาป แม้จะได้รับคำตักเตือนที่ชัดเจนและจริงจังก็ตาม พระเจ้าทรงบัญชาตรงไปตรงมาอย่างชัดแจ้งไม่ให้เราโลภ พอๆ กับที่สั่งไม่ให้อาคานยักยอกเอาของที่ริบมาจากเมืองเยรีโค พระเจ้าตรัสว่าการโลภเช่นนี้ก็คือการกราบไหว้รูปเคารพ และทรงเตือนเราทั้งหลายว่า “ท่านทั้งหลายจะรับใช้พระเจ้าและเงินทองพร้อมกันไม่ได้” (มัทธิว 6:24) “ระวังให้ดี จงหลีกเลี่ยงจากความโลภทุกอย่าง” (ลูกา 12:15) “แม้แต่จะเอ่ยถึงในท่ามกลางพวกท่านก็อย่าเลย” (เอเฟซัส 5:3) ความพินาศอย่างน่าสะพรึงกลัวของอาคาน ยูดาส และอานาเนียกับสัปฟีรา[^1]ได้ถูกบันทึกไว้เพื่อเตือนสติพวกเราให้ระวัง และก่อนหน้าเรื่องราวของบุคคลเหล่านี้ก็ยังมีตัวอย่างของลูซีเฟอร์ “โอรสแห่งรุ่งอรุณ” ที่โลภอยากได้ตำแหน่งที่สูงขึ้น จนต้องสูญเสียความสุขสดใสของสวรรค์ไปตลอดกาล แต่ถึงจะมีตัวอย่างเช่นนี้ไว้เพื่อเตือนสติ ความโลภยังแพร่หลาย {PP 496.4}

[^1]: กิจการบทที่ 5

## {PP 497.1}

ร่องรอยอันลื่นไหลแห่งความโลภปรากฏให้เห็นอยู่ทั่วไป มันก่อให้เกิดความบาดหมางและความแตกแยกในครอบครัว ให้คนจนอิจฉาและเกลียดชังคนรวย และเป็นเหตุให้คนรวยบีบบังคับและเอาเปรียบคนจน ซึ่งความชั่วนี้ไม่ได้ปรากฏกับชาวโลกอย่างเดียว แต่มีให้เห็นในคริสตจักรด้วย จนเป็นเรื่องธรรมดาที่แม้ในคริสตจักรก็ยังมีความเห็นแก่ตัว ความโลภ การเอาเปรียบ การหดมือไม่ให้ความช่วยเหลือกัน และการขโมยเงินของพระเจ้าในเรื่อง “สิบลดและของถวายต่างๆ” ปัจจุบันมี “อาคาน” หลายคนในท่ามกลางสมาชิกคริสตจักรที่เข้าโบสถ์เป็นประจำ หลายคนเข้าโบสถ์และร่วมในพิธีศีลมหาสนิทในขณะที่ในบ้านของเขามีสิ่งของที่ได้มาโดยผิดพระบัญญัติ คือสิ่งที่พระเจ้าทรงสาปแช่ง มีหลายคนยอมสูญเสียความสงบสุขในใจและความหวังในสวรรค์เพื่อแลกกับเสื้อคลุมอันสวยงามของบาบิโลน หลายคนยอมเสียสัตย์และโอกาสในการทำดีเพื่อแลกกับถุงเงิน คนยากจนร้องทุกข์และไม่มีใครตอบ แสงสว่างแห่งข่าวประเสริฐถูกบดบังไว้ และชาวโลกเยาะเย้ยพฤติกรรมของคนที่ได้ชื่อว่าเป็นคริสเตียนที่การกระทำไม่สอดคล้องกับข้ออ้าง ในขณะที่เขายังกอบโกยไม่หยุด พระเจ้าตรัสว่า “มนุษย์จะโกงพระเจ้าหรือ? ถึงกระนั้นเจ้าก็โกงเรา” (มาลาคี 3:8 TNCV) {PP 497.1}

## {PP 497.2}

ความบาปของอาคานเป็นเหตุให้คนทั้งชาติพลอยเดือดร้อนไปด้วย เช่นเดียวกัน เมื่อคนหนึ่งทำบาป พระเจ้าจะไม่พอพระทัยคนทั้งคริสตจักร จนกว่าจะมีการค้นพบบาปนั้นและละทิ้งเสีย อิทธิพลที่คนในคริสตจักรควรกลัวมากที่สุดไม่ใช่คนที่ต่อต้านอย่างเปิดเผย หรือคนที่ไม่เชื่อ หรือคนที่หมิ่นประมาท หากแต่เป็นคนที่ได้ชื่อเป็นคริสเตียนแต่ดำเนินชีวิตที่ไม่สม่ำเสมอ คนเช่นนี้เป็นเหตุยับยั้งพระพรจากพระเจ้าไว้จาคนของพระองค์ และเป็นสาเหตุให้คนของพระองค์อ่อนแอ {PP 497.2}

## {PP 497.3}

เมื่อคริสตจักรตกอยู่ในความยากลำบาก เมื่อสมาชิกเยือกเย็นและสภาพจิตวิญญาณตกต่ำจนเปิดโอกาสให้ศัตรูของพระเจ้าชนะ แทนที่จะไม่ลงมือทำอะไรและนั่งคร่ำครวญถึงความน่าเวทนาของตน ให้สมาชิกไต่ถามว่า มีใครทำตัวเป็นอาคานอยู่ในค่ายหรือเปล่า ให้ทุกคนถ่อมใจลงและสำรวจจิตใจของตน เพื่อค้นหาความบาปที่อาจซ่อนอยู่ อันเป็นเหตุปิดบังเขาไว้จากพระเจ้า {PP 497.3}

## {PP 497.4}

อาคานยอมรับความผิดของตน แต่ก็สายเกินไปสำหรับตัวเขาเอง เขาเห็นทหารพ่ายแพ้กลับมาจากเมืองอัยอย่างหดหู่ แต่ก็ไม่ได้ออกมาสารภาพความบาป เขาได้เห็นโยชูวากับผู้ใหญ่ของอิสราเอลซบหน้าลงถึงดินด้วยความทุกข์ใจอันสุดที่จะบรรยาย ถ้าเขาเพียงแต่สารภาพในตอนนั้น ก็พอจะแสดงถึงการกลับใจที่มีเค้าความจริง แต่เขายังปิดปากนิ่งเงียบอยู่ อาคานได้ยินการประกาศว่ามีคนที่ทำผิด และยังมีการร่ายลรายะเอียดด้วยว่าความผิดนั้นคืออะไร แต่เขาไม่ปริปากพูดแต่อย่างใด และแล้วก็มาถึงพิธีอันสำคัญที่จัดขึ้นเพื่อค้นหาคนผิด อาคานใจสั่นสะท้าน รู้สึกหวาดผวาเมื่อเผ่าของตัวเองถูกเลือก ตามด้วยตระกูล จนมาถึงครอบครัวของเขาเอง กระนั้นเขาก็ยังไม่สารภาพ จนกระทั่งเขาถูกชี้ด้วยนิ้วพระหัตถ์ของพระเจ้า คราวนี้เมื่อความบาปของตนไม่อาจปิดซ่อนไว้ได้อีก อาคานจึงยอมรับความจริง การสารภาพในลักษณะเดียวกันนี้เกิดขึ้นบ่อยครั้ง ซึ่งการยอมรับความจริงหลังจากมีการจับได้แล้ว กับการสารภาพความบาปที่มีแต่เจ้าตัวกับพระเจ้าเท่านั้นที่รู้แตกต่างกันอย่างสิ้นเชิง อาคานคงไม่สารภาพถ้าไม่ได้หวังว่าการสารภาพนั้นจะช่วยให้เขาพ้นโทษ แต่การสารภาพทีหลังแบบนี้ของเขาได้แต่พิสูจน์ว่าการลงโทษนั้นยุติธรรม เขาไม่ได้กลับใจอย่างแท้จริง ไม่ได้ถ่อมใจลง ไม่ได้เปลี่ยนความตั้งใจ และไม่รู้สึกเสียใจในความบาป {PP 497.4}

## {PP 498.1}

ในวาระสุดท้าย เมื่อเรื่องของคนทั้งหลายได้รับการตัดสินระหว่างชีวิตกับความตาย และทุกคนยืนต่อบัลลังก์พิพากษาของพระเจ้า จะมีการสารภาพบาปในลักษณะเดียวกันกับอาคาน เมื่อนั้นคนบาปทุกคนจะยอมรับผิดเพราะเห็นแก่ผลร้ายที่ตนต้องรับ ความกลัวต่อการพิพากษาและความสำนึกผิดจะเร่งเร้าให้เขาสารภาพออกมา แต่การสารภาพเช่นนี้ไม่อาจช่วยคนบาปให้รอด {PP 498.1}

## {PP 498.2}

ตราบใดที่ยังสามารถปิดบังความบาปของตนจากคนอื่น หลายคนมีความรู้สึกมั่นคงเหมือนอาคานที่ยกยอตัวเองว่าพระเจ้าคงไม่ว่าอะไรที่ตนทำบาป แต่ความบาปของคนเช่นนี้จะปรากฏเมื่อสายเกินไป จนไม่อาจรับการชำระได้เลยตลอดไป ถึงจะมีการถวายบูชาก็ตาม เมื่อการบันทึกถูกเปิดออกในสวรรค์ พระองค์ผู้พิพากษาจะไม่ประกาศความผิดของแต่ละคนเป็นถ้อยคำ แต่พระองค์จะทอดพระเนตรด้วยสายพระเนตรที่แทงทะลุจิตใจ แล้วความบาปและการกระทำทุกอย่างในชีวิตจะปรากฏแจ้งในใจของคนบาป ในคราวนั้นจะไม่ต้องจับฉลากเหมือนในสมัยโยชูวา แต่เขาจะสารภาพความอับอายของตนด้วยปากของเขาเอง ความบาปที่เคยปิดซ่อนไว้จากคนอื่น จะถูกประกาศให้คนทั้งโลกรู้ {PP 498.2}