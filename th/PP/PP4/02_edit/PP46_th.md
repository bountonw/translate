---
chapter:
  number: 46
  title:
    th: คำอวยพรและคำสาปแช่ง
    en: The Blessings and the Curses
  url: https://egwwritings.org/?ref=en_PP.499&para=84.2302
  basedon: ศึกษาควบคู่กับ โยชูวา 8
---

## {PP 499.1}

หลังจากลงโทษอาคานแล้ว พระเจ้าทรงสั่งให้โยชูวารวบรวมทหารทั้งหมดไปโจมตีเมืองอัยอีกครั้ง พระองค์ทรงสถิตอยู่กับประชากรของพระองค์ด้วยฤทธานุภาพ ไม่นานพวกเขาก็ยึดเมืองได้ {PP 499.1}

## {PP 499.2}

จากนั้นการรบก็หยุดลงชั่วคราว เพื่อให้คนอิสราเอลทั้งหมดได้เข้าร่วมในพิธีทางศาสนา ประชาชนมีความร้อนรนที่จะตั้งถิ่นฐานในแผ่นดินคานาอัน แต่ในเวลานั้นครอบครัวของพวกเขายังไม่มีบ้านหรือที่ดินอยู่ที่นั่น พวกเขาจึงต้องขับไล่ชาวคานาอันออกไปเสียก่อน ถึงแม้การยึดครองแผ่นดินคานาอันจะมีความสำคัญแต่ก็ต้องชะงักไว้ เพราะมีหน้าที่ที่สำคัญกว่าที่จะต้องใส่ใจ {PP 499.2}

## {PP 499.3}

ก่อนที่จะเข้ารับมรดก คนอิสราเอลต้องมีการรื้อฟื้นพันธสัญญากับพระเจ้าเสียก่อน ในคำสั่งสอนครั้งสุดท้ายของโมเสส ท่านได้กำชับถึงสองครั้งให้คนอิสราเอลไปชุมนุมกันที่ภูเขาเอบาลและเกริซิม ใกล้เมืองเชเคม เพื่อยอมรับพระบัญญัติของพระเจ้าอย่างเป็นทางการ เพื่อทำตามคำสั่งนี้ ประชาชนทั้งหมด ทั้ง "ผู้หญิงกับเด็กๆ และคนต่างด้าวที่อยู่ในหมู่พวกเขา" ออกจากค่ายที่กิลกาลเดินทางผ่านดินแดนของศัตรูไปยังหุบเขาเชเคม ซึ่งอยู่ใกล้จุดศูนย์กลางของแผ่นดินคานาอัน ถึงแม้พวกเขาจะถูกล้อมรอบด้วยศัตรูที่ยังไม่ถูกปราบ แต่ตราบใดที่คนอิสราเอลยังซื่อสัตย์ต่อพระเจ้า พวกเขาก็จะปลอดภัยภายใต้การคุ้มครองของพระองค์ เช่นเดียวกับสมัยยาโคบ "ชาวเมืองที่อยู่รอบๆ พวกเขาก็เกิดหวาดกลัวพระเจ้า" (ปฐมกาล 35:5 TNCV) จึงไม่มีใครรังควานชาวฮีบรู {PP 499.3}

## {PP 499.4}

สถานที่ที่กำหนดไว้สำหรับพิธีนี้มีความศักดิ์สิทธิ์ เพราะเกี่ยวข้องกับประวัติศาสตร์ของบรรพบุรุษของพวกเขา เป็นที่ที่อับราฮัมได้สร้างแท่นบูชาถวายแด่พระเยโฮวาห์เป็นครั้งแรกในแผ่นดินคานาอัน ทั้งอับราฮัมและยาโคบเคยตั้งเต็นท์อยู่ที่นี่ เป็นสถานที่ที่ยาโคบซื้อที่ดินผืนหนึ่งซึ่งต่อมาเผ่าต่างๆ ได้ใช้เป็นที่ฝังศพของโยเซฟ ที่นี่ยังมีบ่อน้ำที่ยาโคบขุด และต้นโอ๊กที่เขาฝังรูปเคารพของครอบครัวไว้ {PP 499.4}

## {PP 500.1}

จุดที่ถูกเลือกนี้เป็นหนึ่งในที่ที่สวยงามที่สุดในปาเลสไตน์ เหมาะแก่การจัดพิธีอันยิ่งใหญ่และน่าประทับใจ หุบเขาที่งดงามติดตาตรึงใจนี้มีทุ่งหญ้าเขียวขจี สวนมะกอก ลำธารจากน้ำพุ และทุ่งดอกไม้ป่าสีสันสดใส แผ่กว้างระหว่างเนินเขาที่ปราศจากต้นไม้ ภูเขาเอบาลและเกริซิมขนาบอยู่สองฝั่งของหุบเขา ส่วนฐานของภูเขาทั้งสองโน้มเข้าหากัน มีส่วนที่ยื่นออกมาคล้ายกับแท่นเวทีจากธรรมชาติ เสียงพูดจากฝั่งหนึ่งจะดังไปถึงอีกฝั่งหนึ่งอย่างชัดเจน ไหล่เขาที่ลาดออกไปมีพื้นที่กว้างพอให้ผู้คนมากมายมาชุมนุมกันได้ {PP 500.1}

## {PP 500.2}

พวกเขาสร้างอนุสรณ์ด้วยหินก้อนใหญ่บนภูเขาเอบาลตามคำสั่งของโมเสส ก้อนหินเหล่านี้ถูกฉาบด้วยปูนไว้ก่อนแล้ว จากนั้นจึงจารึกธรรมบัญญัติลงไป ไม่เพียงแต่พระบัญญัติสิบประการที่พระเจ้าตรัสบนภูเขาซีนายและจารึกบนแผ่นศิลาเท่านั้น แต่รวมถึงกฎเกณฑ์ที่พระเจ้าประทานแก่โมเสสซึ่งท่านได้บันทึกไว้ในหนังสือด้วย ข้างๆ อนุสรณ์นี้ พวกเขาสร้างแท่นบูชาด้วยหินที่ไม่ได้ตกแต่ง และถวายเครื่องบูชาแด่พระเจ้าบนแท่นนั้น การที่แท่นบูชาตั้งอยู่บนภูเขาเอบาล ซึ่งเป็นภูเขาที่ประกาศคำสาปแช่งนั้นมีความหมายลึกซึ้ง คนอิสราเอลได้ละเมิดพระบัญญัติของพระเจ้า และสมควรได้รับพระพิโรธและถูกลงโทษโดยทันที หากไม่ใช่เพราะพระคริสต์ทรงลบมลทินบาปของพวกเขา ซึ่งแท่นบูชานี้เป็นสัญลักษณ์แห่งการทรงไถ่ {PP 500.2}

## {PP 500.3}

หกเผ่าที่สืบเชื้อสายจากเลอาห์และราเชลยืนอยู่บนภูเขาเกริซิม ส่วนเผ่าที่สืบตระกูลจากสาวใช้ รวมทั้งเผ่ารูเบนและเศบูลุนยืนอยู่บนภูเขาเอบาล ปุโรหิตพร้อมหีบพันธสัญญายืนอยู่ในหุบเขาระหว่างภูเขาทั้งสอง เสียงแตรดังขึ้นเป็นสัญญาณให้ทุกคนเงียบ และในความเงียบสงัดต่อหน้าชุมนุมชนมหาศาลนั้น โยชูวายืนข้างหีบศักดิ์สิทธิ์และอ่านพระพรที่จะมาถึงผู้ที่เชื่อฟังพระบัญญัติของพระเจ้า เผ่าทั้งหลายบนภูเขาเกริซิมต่างขานรับว่า "อาเมน" จากนั้นท่านอ่านคำสาปแช่ง และเผ่าต่างๆ บนภูเขาเอบาลก็ตอบรับ "อาเมน" เช่นกัน เสียงคนนับหมื่นนับแสนดังขึ้นราวกับเป็นเสียงคนเดียวกัน ต่อจากนั้นมีการอ่านพระบัญญัติของพระเจ้า พร้อมทั้งกฎเกณฑ์และกฎหมายที่โมเสสมอบไว้ {PP 500.3}

## {PP 500.4}

คนอิสราเอลได้ยินพระเจ้าประกาศพระบัญญัติจากภูเขาซีนายด้วยพระสุรเสียงของพระองค์ แผ่นศิลาที่พระองค์จารึกพระบัญญัติด้วยนิ้วพระหัตถ์ก็เก็บรักษาไว้ในหีบพันธสัญญา บัดนี้มีการบันทึกพระบัญญัติในสถานที่ที่ทุกคนเข้าไปอ่านได้ ทุกคนมีโอกาสอ่านเงื่อนไขของพันธสัญญาที่จะได้ครอบครองแผ่นดินคานาอันด้วยตัวเอง ทุกคนต้องยอมรับเงื่อนไขของพันธสัญญาและแสดงความเห็นชอบต่อพระพรหรือคำสาปแช่งที่จะเกิดขึ้นเมื่อรักษาหรือละเลยพันธสัญญานั้น นอกจากจารึกพระบัญญัติไว้บนหินเพื่อเป็นอนุสรณ์แล้ว โยชูวายังอ่านพระบัญญัติให้คนอิสราเอลทั้งปวงฟังด้วยตัวของท่านเอง เพียงไม่กี่สัปดาห์ก่อนหน้านี้ โมเสสได้ให้คำปราศรัยแก่ประชาชนหลายครั้งซึ่งต่อมาถูกรวบรวมเป็นหนังสือเฉลยธรรมบัญญัติ กระนั้นโยชูวาก็ยังอ่านพระบัญญัติให้ประชาชนฟังอีกครั้งหนึ่งในคราวนี้ {PP 500.4}

## {PP 503.1}

ไม่เพียงแต่ผู้ชายชาวอิสราเอลเท่านั้นที่ฟังการอ่านธรรมบัญญัติ แต่ "ผู้หญิงกับเด็กๆ” ก็ฟังด้วย เพราะการที่พวกเขาจะรู้และทำตามหน้าที่ของตนเป็นเรื่องสำคัญ พระเจ้าทรงบัญชาชนอิสราเอลเกี่ยวกับกฎเกณฑ์ของพระองค์ว่า "จงจดจำถ้อยคำเหล่านี้ของข้าพเจ้าไว้ในความคิดและจิตใจของท่าน จงผูกไว้ที่มือเป็นสัญลักษณ์และคาดไว้ที่หน้าผาก จงสอนสิ่งเหล่านี้แก่บุตรหลานของท่าน…เพื่อท่านและบุตรหลานของท่านจะมีชีวิตยืนยาวเท่ากับวันเวลาที่ฟ้าอยู่เหนือโลก ในดินแดนซึ่งองค์พระผู้เป็นเจ้าทรงปฏิญาณว่าจะให้กับบรรพบุรุษของท่าน" (เฉลยธรรมบัญญัติ 11:18–21 TNCV) {PP 503.1}

## {PP 503.2}

โมเสสได้สั่งไว้ว่าให้มีการอ่านธรรมบัญญัติทั้งหมดในที่ชุมนุมของคนอิสราเอลทุกเจ็ดปี "เมื่อครบทุกๆ เจ็ดปี ตามเวลากำหนดปีปลดปล่อย ณ เทศกาลอยู่เพิง เมื่อคนอิสราเอลประชุมพร้อมกันต่อ พระพักตร์พระเยโฮวาห์พระเจ้าของท่าน ณ สถานที่ซึ่งพระองค์ทรงเลือกไว้นั้น ท่านทั้งหลายจงอ่านกฎหมายนี้ให้คนอิสราเอลทั้งปวงฟัง จงเรียกประชาชนให้มาประชุมกันทั้งชาย หญิง และเด็ก ทั้งคนต่างด้าวในเมืองของท่าน เพื่อให้เขาได้ยินและเรียนรู้ที่จะยำเกรงพระเยโฮวาห์พระเจ้าของท่าน และให้ระวังที่จะกระทำตามถ้อยคำทั้งสิ้นของธรรมบัญญัตินี้ และเพื่อบุตรหลานทั้งหลายของเขาผู้ยังไม่ทราบจะได้ยิน และเรียนรู้ที่จะยำเกรงพระเยโฮวาห์พระเจ้าของท่าน ตราบเท่าเวลาซึ่งท่านอยู่ในแผ่นดิน ซึ่งท่านกำลังจะยกข้ามแม่น้ำจอร์แดนไปยึดครองนั้น" (เฉลยธรรมบัญญัติ 31:10–13 TNCV) {PP 503.2}

## {PP 503.3}

ซาตานพยายามอย่างไม่หยุดหย่อนที่จะบิดเบือนสิ่งที่พระเจ้าตรัส มันต้องการทำให้ความคิดจิตใจของมนุษย์มืดบอด เพื่อชักนำให้หลงทำบาป นี่จึงเป็นสาเหตุที่พระเจ้าตรัสข้อบังคับของพระองค์ไว้อย่างชัดเจนเข้าใจง่ายจนไม่มีข้อแก้ตัวในการหลงผิด พระเจ้าทรงพยายามเพื่อดึงมนุษย์เข้ามาอยู่ภายใต้การคุ้มครองของพระองค์อยู่ตลอดเวลา เพื่อซาตานจะไม่สามารถใช้อำนาจอันเหี้ยมโหดของมันหลอกล่อเขาได้ พระองค์ทรงลดพระองค์ลงมาตรัสกับมนุษย์ด้วยพระสุรเสียงของพระองค์เอง และทรงเขียนพระดำรัสแห่งชีวิตด้วยพระหัตถ์ของพระองค์ พระวจนะอันประเสริฐเหล่านี้ ซึ่งเปี่ยมด้วยชีวิตและเจิดจ้าด้วยความจริง ทรงมอบให้แก่มนุษย์เพื่อเป็นคู่มือที่สมบูรณ์แบบ เนื่องจากซาตานพร้อมที่จะฉกฉวยความคิดและเบี่ยงเบนความรักจากพระสัญญาและข้อกำหนดของพระเจ้า เราจึงต้องใส่ใจให้มากขึ้นในการจดจำพระวจนะให้ขึ้นใจ {PP 503.3}

## {PP 504.1}

ครูสอนศาสนาควรให้ความสำคัญในการสอนคนเกี่ยวกับข้อเท็จจริงและบทเรียนในประวัติศาสตร์พระคัมภีร์ รวมทั้งคำตักเตือนและข้อบังคับของพระเจ้า สิ่งเหล่านี้ควรนำเสนอด้วยภาษาที่เรียบง่าย เหมาะสมกับระดับความเข้าใจของเด็ก ทั้งศาสนาจารย์และพ่อแม่ควรถือว่าการสอนเด็กให้รู้จักพระคัมภีร์เป็นหน้าที่ส่วนหนึ่งของตน {PP 504.1}

## {PP 504.2}

พ่อแม่ควรสร้างความสนใจให้ลูกๆ ใฝ่หาความรู้อันหลากหลายในพระคัมภีร์ ซึ่งเป็นสิ่งที่พวกเขาทำได้ แต่ก่อนที่จะสอนลูกๆ ให้สนใจพระวจนะของพระเจ้า พวกเขาเองก็ต้องสนใจด้วย พ่อแม่ต้องคุ้นเคยกับคำสอนในพระคัมภีร์ และพูดถึงคำสอนเหล่านั้นตามที่พระเจ้าบัญชาแก่คนอิสราเอลว่า "เมื่อท่านอยู่ในบ้าน และเมื่อท่านเดินอยู่ตามทาง เมื่อท่านนอนลงหรือลุกขึ้น" (เฉลยธรรมบัญญัติ 11:19 THSV) ผู้ที่ต้องการให้ลูกเคารพรักพระเจ้าต้องพูดถึงพระคุณความดี ความยิ่งใหญ่ และฤทธานุภาพของพระองค์ตามที่ปรากฏในพระคัมภีร์และในธรรมชาติที่พระเจ้าทรงสร้างไว้ {PP 504.2}

## {PP 504.3}

ทุกบททุกข้อในพระคัมภีร์ล้วนเป็นการสื่อสารจากพระเจ้าถึงมนุษย์ เราควรใช้คำสอนในพระคัมภีร์ให้เป็นแนวทางในการปฏิบัติประหนึ่งเอาพระธรรมมาผูกไว้ที่ข้อมือ และควรเป็นสิ่งที่นำความคิดของเราเสมือนนำมาแปะไว้ที่หน้าผาก หากศึกษาพระคัมภีร์และกระทำตาม พระวจนะจะนำประชากรของพระเจ้า เหมือนดังที่เสาเมฆและเสาเพลงเคยนำคนอิสราเอลทั้งในเวลากลางวันและกลางคืน {PP 504.3}
