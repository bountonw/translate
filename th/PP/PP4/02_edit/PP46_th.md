---
chapter:
  number: 46
  title:
    th: คำอวยพรและคำสาปแช่ง
    en: The Blessings and the Curses
  url: https://egwwritings.org/?ref=en_PP.499&para=84.2302
  basedon: ศึกษาควบคู่กับ โยชูวา 8
---

## {PP 499.1}

หลังจากลงโทษอาคานแล้ว พระเจ้าตรัสสั่งให้โยชูวารวบรวมทหารทั้งหมดไปโจมตีเมืองอัยอีกครั้ง พระองค์สถิตอยู่กับคนของพระองค์ด้วยฤทธานุภาพ ไม่นานพวกเขาก็ยึดเมืองได้ {PP 499.1}

## {PP 499.2}

แล้วทหารก็หยุดภารกิจทุกอย่างเพื่อคนอิสราเอลทุกคนจะได้มีส่วนร่วมในศาสนพิธีอันสำคัญ ประชาชนมีความร้อนรนอยากไปตั้งถิ่นฐานในแผ่นดินคานาอัน ในเวลานั้นพวกเขายังไม่มีบ้านหรือที่ดินให้กับครอบครัวของตน จึงต้องขับไล่ชาวคานาอันออกไปเสียก่อน แต่ถึงแม้การยึดครองแผ่นดินคานาอันจะสำคัญขนาดไหนก็ต้องรอเพราะมีหน้าที่ที่สำคัญกว่าที่ต้องใส่ใจก่อน {PP 499.2}

## {PP 499.3}

ก่อนที่จะเข้าไปรับมรดก คนอิสราเอลต้องมีการรื้อฟื้นพันธสัญญาของพระเจ้า ในคำสั่งสอนครั้งสุดท้ายของโมเสส ท่านได้ย้ำไว้ถึงสองครั้งว่าให้คนอิสราเอลไปชุมนุมกันที่เชเคมบนภูเขาเกริซิมและภูเขาเอบาล เพื่อทำพิธียอมรับพระบัญญัติของพระเจ้า ในการปฏิบัติตามคำสั่งนี้ ประชาชนไม่ใช่เฉพาะผู้ชาย แต่ทุกคน "รวมทั้งผู้หญิงกับเด็กๆ และคนต่างด้าวที่อยู่ในหมู่พวกเขา" รวมกันออกจากค่ายที่กิลกาลและเดินทางผ่านอาณาเขตของศัตรูไปยังหุบเขาเชเคมใกล้จุดศูนย์กลางของแผ่นดินคานาอัน ถึงแม้ว่าพวกเขาถูกแวดล้อมไปด้วยศัตรูที่ยังไม่ได้สู้รบ แต่ตราบใดที่คนอิสราเอลซื่อสัตย์ต่อพระเจ้า ก็จะปลอดภัยภายใต้การทรงคุ้มครองของพระองค์ เหมือนกับสมัยยาโคบ "ชาวเมืองที่อยู่รอบๆ พวกเขาก็เกิดหวาดกลัวพระเจ้า" (ปฐมกาล 35:5 TNCV) จึงไม่มีใครแตะต้องชาวฮีบรูเลย {PP 499.3}

## {PP 499.4}

สถานที่ที่กำหนดไว้เพื่อทำพิธีมีความศักดิ์สิทธิ์เพราะเหตุการณ์ประวัติศาสตร์ที่เกิดขึ้นที่นั่นเกี่ยวกับบรรพบุรุษของพวกเขา อับราฮัมได้สร้างแท่นบูชาถวายพระยาห์เวห์ครั้งแรกในแผ่นดินคานาอันที่นั่น ทั้งอับราฮัมกับยาโคบเคยตั้งเต็นท์อาศัยอยู่ที่เชเคม ต่อมายาโคบได้ซื้อที่ดินซึ่งคนอิสราเอลเผ่าต่างๆ ได้ใช้เป็นที่ฝังศพของโยเซฟ ณ ที่แห่งนี้ยาโคบได้ขุดบ่อน้ำ และได้ฝังรูปเคารพประจำครอบครัวไว้ใต้ต้นโอ๊ก {PP 499.4}

## {PP 500.1}

สถานที่ที่ถูกเลือกเป็นหนึ่งในสถานที่ที่สวยงามที่สุดในปาเลสไตน์ เหมาะแก่การจัดพิธีอันโอ่อ่า หุบเขางดงามอันน่าตรึงจนี้ตั้งอยู่ระหว่างเนินเขาไร้ต้น มีทุ่งหญ้าเขียนขจี่สลับสวนมะกอก มีสายลำธารจากตาน้ำไหลผ่าน ดาษดื่นไปด้วยดอกไม้ราวเพชรประดับ ภูเขาเอบาลกับภูเขาเกริซิมที่ขนาบอยู่คนละฟากดูเหมือนจะโน้มเข้าหากัน มีส่วนที่ยื่นออกเหมือนเป็นเวทีธรรมชาติ ทุกคำที่พูดออกไปจากฟากหนึ่งจะได้ยินชัดเจนอีกฟากหนึ่ง และมีพื้นที่ลาดกระจ่ายกว้างออกไปพอให้ฝูงชนมหาศาลยืนฟัง {PP 500.1}

## {PP 500.2}

พวกเขาเอาก้อนหินขนาดใหญ่มาสร้างเป็นอนุสรณ์บนภูเขาเอบาลตามที่โมเสสเคยสั่งไว้เป็น ก้อนหินที่ได้ฉาบปูนติดไว้ก่อนแล้ว บัดนี้ก็มีการจารึกธรรมบัญญัติไม่เพียงแต่จารึกพระบัญญัติสิบประการที่พระเจ้าตรัสบนภูเขาซีนาย และสลักบนแผ่นศิลาเท่านั้น แต่รวมถึงกฎบัญญัติที่โมเสสกล่าวและเขียนไว้ในหนังสือ ข้างๆ อนุสาวรีย์ยังมีการสร้างแท่นบูชาด้วยหินล้วนที่ไม่ได้รับการตกแต่งแต่อย่างใด และมีการถวายบูชาแด่พระเจ้าบนแท่นนั้น ภูเขาเอบาลเป็นภูเขาที่ประกาศคำสาปแช่ง และที่พระเจ้าให้สร้างแท่นบูชาบนภูเขานี้มีความหมายสำคัญ เพราะแสดงให้เห็นว่า ประชาชนได้ล่วงละเมิดพระบัญญัติของพระเจ้า จึงสมควรที่จะต้องเผชิญกับพระพิโรธของพระองค์ และถูกลงโทษโดยทันที ถ้าไม่ใช่เพราะการทรงไถ่ของพระคริสต์ ซึ่งมีแท่นบูชานั้นเป็นสัญลักษณ์ {PP 500.2}

## {PP 500.3}

หกเผ่าที่สืบตระกูลจากเลอาห์กับราเชลยืนอยู่บนภูเขาเกริซิม ในขณะที่เผ่าที่สืบตระกูลจากสาวใช้รวมถึงเผ่ารูเบนกับเผ่าเศบูลุนยืนอยู่บนภูเขาเอบาล ส่วนปุโรหิตพร้อมหีบพันธสัญญาก็ยืนอยู่ในหุบเขาระหว่างภูเขาทั้งสอง การเป่าแตรเป็นสัญญาณบอกให้ทุกคนเงียบ ในความเงียบกริบนั้นโยชูวายืนข้างหีบพันธสัญญาต่อหน้าประชาชนทั้งปวงและอ่านคำอวยพรที่จะตกแก่ผู้ที่ปฏิบัติตามพระบัญญัติของพระเจ้า คนอิสราเอลตามเผ่าต่างๆ ที่ยืนบนภูเขาเกริซิมต่างขานรับว่า "อาเมน" แล้วโยชูวาก็อ่านคำสาปแช่ง คนอิสราเอลที่ยืนอยู่บนภูเขาเอบาลก็ตอบรับในทำนองเดียวกัน เสียงคนนับหมื่นนับแสนขานรับเป็นเสียงเดียวกัน จากนั้นมีการอ่านธรรมบัญญัติพร้อมกฎเกณฑ์และกฎหมายที่พระเจ้าทรงมอบให้กับพวกเขาผ่านโมเสส {PP 500.3}

## {PP 500.4}

คนอิสราเอลได้ยินพระเจ้าประกาศพระบัญญัติจากภูเขาซีนายด้วยพระสุรเสียงของพระองค์ แผ่นศิลาที่พระองค์จารึกพระบัญญัติด้วยนิ้วพระหัตถ์ก็เก็บรักษาไว้ในหีบพันธสัญญา มาคราวนี้มีการบันทึกพระบัญญัติในสถานที่ที่ทุกคนเข้าไปอ่านได้ ทุกคนมีโอกาสอ่านเงื่อนไขของพันธสัญญาที่จะได้ครอบครองแผ่นดินคานาอันด้วยตาของเขาเอง ทุกคนต้องรับเอาเงื่อนไขแห่งพันธสัญญาพร้อมขานรับเอาคำอวยพรอันเป็นผลของการเชื่อฟัง และคำสาปแช่งที่จะตามมาถ้าไม่เอาใจใส่ นอกจากการจารึกพระบัญญัติไว้ในหินอนุสาวรีย์แล้ว โยชูวายังอ่านให้ประชาชนทั้งปวงฟังด้วยเสียงของท่านเอง ไม่กี่สัปดาห์ก่อนหน้านั้นโมเสสได้ประกาศเป็นตอนๆ ให้ประชาชนฟังซึ่งคำปราศรัยดังกล่าวได้ถูกรวบรวมกันเป็นหนังสือเฉลยธรรมบัญญัติ บัดนี้โยชูวาได้อ่านธรรมบัญญัติให้ประชาชนฟังอีกครั้งหนึ่ง {PP 500.4}

## {PP 503.1}

จำนวนคนอิสราเอลที่ได้ฟังการอ่านธรรมบัญญัติในขณะนั้นมีมากกว่าพวกผู้ชายเพราะ "ผู้หญิงกับเด็กๆ" ได้ฟังด้วย เนื่องจากว่าเป็นเรื่องสำคัญที่พวกเขาจะได้รู้จักหน้าที่เพื่อกระทำตาม พระเจ้าทรงบัญชาคนอิสราเอลในเรื่องกฎเกณฑ์ของพระองค์ว่า "จงเอาถ้อยคำเหล่านี้ผูกไว้ที่มือของท่านเป็นหมายสำคัญ และคาดไว้ที่หน้าผากของท่านเป็นสัญลักษณ์ และพวกท่านจงสอนถ้อยคำเหล่านี้แก่บุตรหลานของท่าน…เพื่ออายุของพวกท่านและอายุของบุตรหลานของท่านจะได้ยืนนานบนแผ่นดิน ซึ่งพระยาห์เวห์ทรงปฏิญาณที่จะประทานแก่บรรพบุรุษของท่าน ตราบเท่าที่ฟ้าสวรรค์อยู่เหนือโลก" (เฉลยธรรมบัญญัติ 11:18–21) {PP 503.1}

## {PP 503.2}

โมเสสได้สั่งไว้ว่าให้คนอิสราเอลทั้งปวงประชุมกันทุกเจ็ดปี และอ่านธรรมบัญญัติให้เขาทั้งหลายฟัง "เมื่อครบทุกเจ็ดปี ตามเวลากำหนดปีปลดปล่อยในเทศกาลอยู่เพิง เมื่อคนอิสราเอลประชุมพร้อมกันเฉพาะพระพักตร์พระยาห์เวห์พระเจ้าของท่าน ณ สถานที่ซึ่งพระองค์ทรงเลือกไว้นั้น ท่านจงอ่านธรรมบัญญัตินี้ให้คนอิสราเอลทั้งหมดฟัง จงเรียกประชาชนให้มาประชุมกันทั้งชายหญิงและเด็ก ทั้งคนต่างด้าวในเมืองของท่าน เพื่อให้เขาได้ยินและเรียนรู้ที่จะยำเกรงพระยาห์เวห์พระเจ้าของท่าน และระวังที่จะทำตามถ้อยคำทั้งสิ้นของธรรมบัญญัตินี้ และเพื่อบุตรหลานทั้งหลายของเขาผู้ยังไม่ทราบจะได้ยินและเรียนรู้ที่จะยำเกรงพระยาห์เวห์พระเจ้าของพวกท่าน ตราบเท่าที่ท่านมีชีวิตอยู่ในแผ่นดินซึ่งกำลังจะข้ามแม่น้ำจอร์แดนไปยึดครองนั้น" (เฉลยธรรมบัญญัติ 31:10–13) {PP 503.2}

## {PP 503.3}

ซาตานพากเพียรทำงานอยู่ตลอดเวลาเพื่อบิดเบือนสิ่งที่พระเจ้าตรัส มันมุ่งกระทำให้ใจของมนุษย์มืดบอดเพื่อจะชักนำให้เขาหลงทำบาป นี่จึงเป็นสาเหตุที่ข้อบังคับของพระเจ้าชัดเจนที่สุดเพื่อทุกคนที่ดำเนินตามจะได้ไม่หลงผิด พระเจ้าทรงชักนำคนให้เข้ามาอยู่ใต้การคุ้มครองของพระองค์อย่างต่อเนื่อง เพื่อซาตานจะไม่สามารถใช้อำนาจอันโหดเหี้ยมของมันหลอกล่อเขาได้ พระองค์ยังตรัสกับเขาด้วยพระสุรเสียงของพระองค์ และเขียนพระดำรัสแห่งชีวิตด้วยนิ้วพระหัตถ์ของพระองค์เอง นับว่าเป็นพระคุณโดยแท้จริง คำประสาทพรเหล่านี้เปี่ยมด้วยชีวิตและสุกสว่างด้วยความจริง ทรงมอบหมายแก่มนุษย์ให้เป็นตัวนำทางที่ไร้ตำหนิ เนื่องจากว่าซาตานพร้อมที่จะดึงความคิดและการใส่ใจของเราออกจากพระสัญญาของพระเจ้าและข้อบังคับของพระองค์ เราจึงจำเป็นต้องใส่ใจให้มากขึ้นเพื่อจับจ้องอยู่ที่พระวจนะและประทับพระธรรมไว้ในดวงใจ {PP 503.3}

## {PP 504.1}

ครูสอนศาสนาควรเอาใจใส่ให้มากขึ้นเพื่อสอนคนให้รู้ข้อเท็จจริงและบทเรียนในประวัติศาสตร์พระคัมภีร์ ทั้งคำตักเตือนและข้อบังคับของพระองค์ ให้สอนด้วยภาษาที่เข้าใจง่าย จนแม้แต่เด็กก็เข้าใจได้ ทั้งศาสนาจารย์และพ่อแม่ควรถือว่าการสอนเด็กให้รู้จักพระคัมภีร์เป็นหน้าที่ส่วนหนึ่งของตน {PP 504.1}

## {PP 504.2}

พ่อแม่ควรช่วยให้ลูกๆ สนใจความรู้ต่างๆ ในพระคัมภีร์อันศักดิ์สิทธ์ ซึ่งเป็สิ่งที่พ่อแม่สามารถทำได้ แต่ก่อนที่จะสอนลูกๆ ให้สนใจพระวจนะของพระเจ้าเขาเองก็ต้องสนใจด้วย เขาต้องคุ้นเคยกับคำสอนในพระคัมภีร์ และพูดถึงตามที่พระเจ้าบัญชาแก่คนอิสราเอล "เมื่อท่านอยู่ในบ้าน และเมื่อท่านเดินอยู่ตามทาง เมื่อท่านนอนลงหรือลุกขึ้น" (เฉลยธรรมบัญญัติ 11:19) คนที่อยากให้ลูกรักและนับถือพระเจ้าจำต้องพูดถึงพระคุณความดีของพระองค์ พูดถึงฤทธิ์อำนาจและเดชานุภาพของพระองค์ ตามที่เขียนไว้ในพระคัมภีร์ และปรากฏอยู่ในธรรมชาติที่พระองค์ทรงสร้าง {PP 504.2}

## {PP 504.3}

พระคัมภีร์ทุกบททุกข้อล้วนเป็นการสื่อสารจากพระเจ้าสู่มนุษย์ เราควรใช้คำสอนในพระคัมภีร์ให้เป็นแนวทางในการปฏิบัติประหนึ่งเอาพระธรรมมาผูกไว้ที่ข้อมือ และควรเป็นสิ่งที่นำความคิดของเราเสมือนนำมาแปะไว้ที่หน้าผาก ผู้ที่ศึกษาพระวจนะและกระทำตามจะได้รับการทรงนำเช่นเดียวกับคนอิสราเอลที่เดินตามเสาเมฆในกลางวันและเสาเพลิงในกลางคืน {PP 504.3}
