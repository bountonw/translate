---
chapter:
  number: 57
  title:
    th: ชาวฟีลิสเตียยึดหีบพันธสัญญา
    en: The Ark Taken by the Philistines
  url: https://legacy.egwwritings.org/?ref=en_PP.581&para=84.2726
  basedon: 1 ซามูเอล 3 ถึง 7
---

## {PP 581.1}

พระเจ้ามีพระประสงค์ที่จะตักเตือนครอบครัวของเอลีอีกครั้ง แต่พระองค์ไม่สามารถติดต่อสื่อสารกับมหาปุโรหิตหรือบุตรชายทั้งสองได้เพราะความบาปของพวกเขาเปรียบดังเมฆหนาที่กั้นขวางระหว่างพวกเขากับพระวิญญาณบริสุทธิ์ กระนั้นเด็กชายซามูเอลยังคงซื่อสัตย์ต่อสวรรค์ท่ามกลางความชั่ว ดังนั้นองค์ผู้ทรงมหิทธิฤทธิ์ทรงแต่งตั้งซามูเอลให้เป็นผู้เผยพระวจนะโดยทรงมอบหมายให้เขาประกาศการลงโทษแก่ครอบครัวของเอลี {PP 581.1}

## {PP 581.2}

“ในสมัยนั้นพระดำรัสของพระเจ้ามีมาแต่น้อย ไม่มีนิมิตบ่อยนัก อยู่มาครั้งนั้นเอลีนอนอยู่ในที่นอนของตน (ตาของท่านเริ่มมืดมัวมองอะไรไม่เห็น) ตะเกียงของพระเจ้ายังไม่ดับ ซามูเอลนอนอยู่ในพระนิเวศของพระเจ้า ที่ที่หีบของพระเจ้าอยู่ที่นั่น พระเจ้าทรงเรียกซามูเอล” เขาคิดว่าเสียงที่เรียกนั้นเป็นของเอลีจึงรีบไปที่เตียงของท่าน กล่าวว่า “ข้าพเจ้าอยู่นี่ ด้วยท่านร้องเรียกข้าพเจ้า” เอลีตอบว่า “เราไม่ได้เรียกเจ้า จงกลับไปนอนอีก” (1 ซามูเอล 3:1–5 TH1971) เสียงนั้นเรียกซามูเอลสามครั้ง และทั้งสามครั้งเขาก็ตอบแบบเดียวกัน แล้วเอลีจึงรู้ว่าเสียงปริศนานั้นเป็นพระสุรเสียงของพระเจ้า พระองค์ทรงมองผ่านผู้รับใช้ที่ทรงเลือกของพระองค์ผู้แก่ชราผมหงอกแล้วไปกับเด็กคนหนึ่ง เหตุการณ์นี้ก็เพียงพอที่จะเป็นการตำหนิเอลีและครอบครัวอย่างสาสม {PP 581.2}

## {PP 581.3}

ในใจเอลีไม่รู้สึกอิจฉาริษยาแต่อย่างใด หากถูกเรียกอีกครั้ง ท่านสั่งให้ซามูเอลตอบว่า “พระเจ้าเจ้าข้า ขอพระองค์ตรัสเถิด เพราะผู้รับใช้ของพระองค์คอยฟังอยู่” แล้วพระสุรเสียงนั้นดังขึ้นอีก และเด็กชายซามูเอลทูลตอบว่า “ขอตรัสเถิด เพราะผู้รับใช้ของพระองค์คอยฟังอยู่” (1 ซามูเอล 3:9–10 TH1971) เขารู้สึกคร้ามกลัวเมื่อสำนึกได้ว่าพระเจ้าผู้ทรงฤทธิ์กำลังตรัสกับเขาจนลืมถ้อยคำที่เอลีสั่งไว้ {PP 581.3}

## {PP 581.4}

“แล้วพระเจ้าตรัสกับซามูเอลว่า ‘ดูเถิด เราจะทำสิ่งหนึ่งในอิสราเอล หูของทุกคนผู้ที่ได้ยินจะแสบทั้งสองข้าง ในวันนั้นเราจะกระทำให้สิ่งที่เราลั่นวาจาไว้เกี่ยวด้วยเรื่องพงศ์พันธุ์ของเอลีให้สำเร็จเสียต่อเอลี ตั้งแต่ต้นจนถึงที่สุด ดังนั้นเราจึงบอกเขาว่า เราจะลงโทษพงศ์พันธุ์ของเขาเป็นนิตย์ เพราะความบาปชั่วซึ่งเขารู้แล้ว เพราะบุตรทั้งสองของเขาเหยียดหยามพระเจ้า และเขาก็มิได้ห้ามปราม เพราะฉะนั้นเราจึงปฏิญาณต่อพงศ์พันธุ์ของเอลีว่า ความบาปชั่วของพงศ์พันธุ์ของเอลีนั้นจะลบล้างเสียด้วยเครื่องสัตวบูชา และของถวายไม่ได้เป็นนิตย์’” (1 ซามูเอล 3:11–14 TH1971) {PP 581.4}

## {PP 582.1}

ก่อนที่จะได้รับถ้อยคำเหล่านี้จากพระเจ้า “ซามูเอลยังไม่รู้จักองค์พระผู้เป็นเจ้าและไม่เคยได้รับพระดำรัสจากองค์พระผู้เป็นเจ้ามาก่อน” (1 ซามูเอล 3:7 TNCV) เขาไม่คุ้นเคยกับการติดต่อสื่อสารโดยตรงจากพระเจ้าดังเช่นที่ประทานแก่เหล่าผู้เผยพระวจนะ พระเจ้ามีพระประสงค์ที่จะสำแดงพระองค์ด้วยวิธีที่เอลีไม่คาดคิดเพื่อท่านจะได้ยินผ่านอาการตกใจและในคำถามของเด็กคนนี้ {PP 582.1}

## {PP 582.2}

ซามูเอลตกตลึงเมื่อรู้ว่าตนได้รับข่าวสารที่น่าหวาดหวั่นเช่นนี้ เช้าวันรุ่งขึ้นเขาปฏิบัติหน้าที่ตามปกติ แต่ในใจกลับแบกรับภาระอันหนักอึ้ง พระเจ้ามิได้ตรัสสั่งให้เขาเปิดเผยถ้อยคำปรักปรำอันน่าสะพรึงกลัว เขาจึงนิ่งเสีย และพยายามหลีกเลี่ยงการเผชิญหน้ากับเอลีให้มากที่สุดเท่าที่จะทำได้ ซามูเอลหวั่นใจ กลัวว่าคำถามใดๆ ของเอลีจะเป็นเหตุให้เขาต้องเอ่ยคำกล่าวโทษของพระเจ้าต่อคนที่ตนรักและนับถือ เอลีรู้แก่ใจว่าข่าวสารนั้นคงเป็นคำพยากรณ์ถึงหายนะอันใหญ่หลวงที่จะตกแก่ท่านและครอบครัว ท่านจึงเรียกซามูเอลเข้ามาและรบเร้าให้เขาเล่าสิ่งที่พระเจ้าทรงเปิดเผยนั้นให้ถูกต้องครบถ้วน ซามูเอลก็ทำตาม แล้วเอลีผู้ชราก็ก้มคำนับเป็นการน้อมรับคำพิพากษาที่น่าคร้ามเกรง โดยกล่าวว่า “คือพระเจ้าเอง ขอพระองค์ทรงกระทำตามสิ่งที่พระองค์ทรงเห็นชอบเถิด”<!--1 ซามูเอล 3:18 TH1971--> {PP 582.2}

## {PP 582.3}

ถึงกระนั้นก็ดี เอลีไม่ได้แสดงผลของการกลับใจที่แท้จริง ท่านสารภาพความผิดบาป แต่ไม่ได้หันกลับจากความบาปเหล่านั้น ปีแล้วปีเล่าที่พระเจ้าทรงชะลอการลงโทษตามที่ตรัสไว้ ในช่วงหลายปีนั้น ท่านมีโอกาสมากมายที่จะแก้ไขความผิดพลาดในอดีต แต่ปุโรหิตผู้ชราท่านนี้กลับไม่ลงมือจัดการกับความชั่วร้ายที่ทำให้พระวิหารเป็นมลทินและนำคนอิสราเอลนับพันนับหมื่นไปสู่ความพินาศ การที่พระเจ้าทรงอดกลั้นพระทัยนั้นทำให้โฮฟนีและฟีเนหัสมีจิตใจที่แข็งกระด้างมากขึ้นและกล้าละเมิดพระบัญญัติมากกว่าเดิม เอลีป่าวประกาศให้คนทั้งชาติรู้ถึงพระดำรัสตักเตือนที่ตรัสแก่วงศ์วานของท่าน โดยหวังว่าจะช่วยลดผลร้ายที่เกิดขึ้นจากการปล่อยปละละเลยในช่วงที่ผ่านมาไม่มากก็น้อย แต่ประชาชนก็ไม่ตามกับโฮฟนีและฟีเนหัสที่ไม่ใส่ใจต่อคำตักเตือนดังกล่าว ชนชาติโดยรอบที่รู้เรื่องความบาปที่คนอิสราเอลทำอย่างเปิดเผยยิ่งมีความเหิมเกริมในการไหว้รูปเคารพและการก่ออาชญากรรมมากขึ้น พวกเขาไม่รู้สึกผิดเมื่อทำบาป อย่างที่ควรจะรู้สึกหากคนอิสราเอลยังคงรักษาความซื่อสัตย์ต่อพระเจ้า แต่วันแห่งการลงโทษใกล้เข้ามาแล้ว คนทั้งหลายไม่ฟังพระวจนะของพระเจ้า การนมัสการพระองค์ถูกละเลยและดูหมิ่น จึงจำเป็นที่พระองค์จะทรงแทรกแซงสถานการณ์ เพื่อธำรงไว้ซึ่งพระเกียรติแห่งพระนามของพระองค์ {PP 582.3}

## {PP 583.1}

“ฝ่ายคนอิสราเอลได้ยกกองทัพออกไปสู้รบกับคนฟีลิสเตีย ได้ตั้งค่ายอยู่ข้างเอเบนเอเซอร์ และคนฟีลิสเตียตั้งค่ายอยู่ในเอเฟก”<!--1 ซามูเอล 4:1 TH1971--> คนอิสราเอลออกศึกครั้งนี้โดยมิได้ทูลขอคำปรึกษาจากพระเจ้า อีกทั้งยังไม่ได้รับความเห็นชอบจากมหาปุโรหิตหรือผู้เผยพระวจนะแต่อย่างใด “คนฟีลิสเตียได้จัดพลเป็นแนวเข้าต่อสู้กับอิสราเอล และเมื่อสงครามได้ขยายวงออกไป อิสราเอลก็พ่ายแพ้แก่คนฟีลิสเตีย ผู้ได้ฆ่าคนเสียประมาณ 4,000 คนในสนามรบ”<!--1 ซามูเอล 4:2 TH1971--> เมื่อกองกำลังที่แตกพ่ายกลับมาที่ค่ายอย่างท้อใจ “พวกผู้ใหญ่ของอิสราเอลก็กล่าวว่า ‘ทำไมพระเจ้าจึงทรงให้เราพ่ายแพ้ต่อคนฟีลิสเตียในวันนี้’”<!--1 ซามูเอล 4:3 TH1971--> แม้ความบาปของชนชาติอิสราเอลสุกงอมพร้อมที่จะรับการลงโทษ แต่พวกเขากลับมองไม่เห็นว่าบาปของตนต่างหากที่เป็นต้นเหตุแห่งหายนะครั้งใหญ่นี้ พวกเขากล่าวว่า “ขอเราไปนำหีบพันธสัญญาแห่งพระเจ้ามาให้เราจากเมืองชิโลห์เถิด เพื่อว่าพระองค์จะเสด็จมาท่ามกลางเราและทรงช่วยเราให้พ้นจากมือศัตรูของเรา”<!--1 ซามูเอล 4:3 TH1971--> พระเจ้ามิได้มีพระบัญชาหรือพระอนุญาตให้นำหีบพันธสัญญาเข้ามาในค่าย แต่คนอิสราเอลยังรู้สึกมั่นใจว่าชัยชนะจะเป็นของพวกเขาแน่ จึงเปล่งเสียงโห่ร้องกึกก้องเมื่อบุตรชายทั้งสองของเอลีนำหีบเข้ามาในค่ายทหาร {PP 583.1}

## {PP 583.2}

ชาวฟีลิสเตียมองว่าหีบพันธสัญญานั้นคือพระเจ้าของคนอิสราเอล พวกเขาเชื่อว่าบรรดาพระราชกิจอันทรงฤทธานุภาพที่พระเยโฮวาห์ได้ทรงกระทำเพื่อประชากรของพระองค์นั้น ล้วนเป็นผลมาจากอานุภาพของหีบพันธสัญญา เมื่อได้ยินเสียงโห่ร้องดีใจที่ดังก้องขึ้นขณะที่หีบพันธสัญญามาถึง พวกเขาต่างพากันถามว่า ‘“เสียงโห่ร้องอึกทึกครึกโครมในค่ายของคนฮีบรูนั้นหมายความว่าอะไรกัน’ และเขาทราบว่าหีบแห่งพระเจ้าเข้ามาในค่ายแล้ว คนฟีลิสเตียก็กลัวเพราะเขากล่าวว่า ‘พระเจ้าได้เสด็จมาในค่ายแล้ว’ และเขากล่าวว่า ‘วิบัติแก่เราทั้งหลาย เพราะแต่ก่อนไม่เคยเกิดเรื่องอย่างนี้เลย วิบัติแก่เราทั้งหลาย ใครจะช่วยกู้เราจากบรรดาพระอันทรงฤทธานุภาพนี้ได้ พระเหล่านี้เป็นผู้ที่ฆ่าฟันชาวอียิปต์ด้วยภัยพิบัตินานาชนิดในถิ่นทุรกันดาร โอ คนฟีลิสเตียเอ๋ย จงกล้าหาญเถิด จงกระทำตัวเป็นลูกผู้ชาย เพื่อว่าเจ้าจะไม่เป็นทาสของคนฮีบรูดังที่เขาเคยเป็นทาสเจ้า จงกระทำตัวให้เป็นลูกผู้ชายและเข้ารบ’”<!--1 ซามูเอล 4:6–9 TH1971--> {PP 583.2}

## {PP 583.3}

ชาวฟีลิสเตียเปิดฉากการโจมตีอย่างบ้าคลั่ง ส่งผลให้กองทัพอิสราเอลพ่ายแพ้ยับเยิน ทหารล้มตายเป็นจำนวนมาก มีศพของทหารอิสราเอลนอนเกลื่อนอยู่กลางสมรภูมิถึง 30,000 นาย หีบพันธสัญญาตกไปอยู่ในมือข้าศึก และบุตรชายทั้งสองของเอลีก็ถูกฆ่าตายขณะที่ต่อสู้เพื่อปกป้องหีบของพระเจ้า นับเป็นอีกครั้งหนึ่งที่ประวัติศาสตร์บันทึกบทเรียนให้คนรุ่นหลังในทุกยุคสมัยได้รับรู้ว่า การอธรรมของผู้ที่ประกาศตนว่าเป็นคนของพระเจ้าจะถูกลงโทษอย่างแน่นอน คนยิ่งรู้จักน้ำพระทัยของพระเจ้ามากเท่าไร ความบาปของคนที่ละเลยต่อน้ำพระทัยก็ยิ่งมีมากเท่านั้น {PP 583.3}

## {PP 584.1}

เหตุการณ์ที่เลวร้ายที่สุดที่อาจเกิดขึ้นได้ก็เกิดขึ้นกับชนชาติอิสราเอล หีบพันธสัญญาของพระเจ้าถูกยึดและตกอยู่ในเงื้อมมือของศัตรู บัดนี้พระสิริถูกพรากไปจากอิสราเอลเสียแล้วเมื่อสัญลักษณ์แห่งการสถิตอยู่ของพระเยโฮวาห์อันเป็นเครื่องหมายแห่งฤทธานุภาพของพระองค์ถูกนำออกไปจากท่ามกลางพวกเขา หีบศักดิ์สิทธิ์นี้เชื่อมโยงกับการเปิดเผยฤทธานุภาพและความจริงที่ล้ำค่าที่สุดของพระเจ้า ทุกครั้งในอดีตที่หีบนี้ปรากฏ คนอิสราเอลจะได้รับชัยชนะอย่างอัศจรรย์ หีบนี้อยู่ใต้ร่มเงาของปีกเครูบทองคำ และพระสิริที่เกินจะพรรณนาของพระเจ้าผู้สูงสุดได้ปรากฏอยู่เหนือหีบนั้นในอภิสุทธิสถาน<!--Exodus 26:33--> แต่บัดนี้มันไม่นำมาซึ่งชัยชนะ และไม่ได้ป้องกันคนอิสราเอลในการสู้รบครั้งนี้ จึงมีการร้องไห้คร่ำครวญทั่วทั้งแผ่นดินอิสราเอล {PP 584.1}

## {PP 584.2}

คนอิสราเอลไม่ตระหนักเลยว่าความเชื่อของพวกเขาเป็นความเชื่อแต่ในนาม ความเชื่อของพวกเขาได้จืดจางไปจนไม่มีพลังโน้มน้าวให้พระเจ้าทรงตอบ พระบัญญัติของพระเจ้าที่เก็บไว้ในหีบพันธสัญญา เป็นสัญลักษณ์ว่าพระเจ้าสถิตอยู่ แต่พวกเขาได้ดูหมิ่นดูแคลนพระบัญญัติ ทั้งได้ทำให้พระวิญญาณของพระเจ้าเสียพระทัยและจากพวกเขาไป ยามที่ประชาชนปฏิบัติตามพระบัญญัติอันศักดิ์สิทธิ์ พระเจ้าทรงสถิตอยู่กับพวกเขาและทรงช่วยเหลือด้วยฤทธานุภาพอันไร้ขอบเขต แต่เมื่อพวกเขามองหีบพันธสัญญาโดยไม่คำนึงถึงพระเจ้า และไม่เคารพน้ำพระทัยด้วยการเชื่อฟังพระบัญญัติ หีบนั้นก็แทบไม่ต่างอะไรจากกล่องไม้ธรรมดา พวกเขานับถือหีบนั้นไม่ต่างไปจากการไหว้รูปเคารพของคนต่างชาติ ราวกับว่ามันมีพลังในตัวมันเองที่สามารถช่วยกอบกู้ผู้คนได้ คนอิสราเอลละเมิดพระบัญญัติที่เก็บไว้ในหีบพันธสัญญา เพราะการเทิดทูนบูชาหีบนั้นนำไปสู่การยึดติดกับพิธีกรรม ความหน้าซื่อใจคด และการกราบไหว้สิ่งอื่นแทนพระเจ้า ความบาปของคนอิสราเอลทำให้พวกเขาถูกตัดขาดจากพระองค์ พระองค์จึงไม่อาจประทานชัยชนะแก่พวกเขาได้ จนกว่าพวกเขาจะสำนึกผิดและละทิ้งความอธรรม {PP 584.2}

## {PP 584.3}

การที่หีบพันธสัญญาและพลับพลาอยู่ท่ามกลางคนอิสราเอลนั้นยังไม่เพียงพอ และการที่พวกปุโรหิตถวายเครื่องบูชา และประชาชนถูกเรียกว่าเป็นลูกของพระเจ้าก็ไม่เพียงพอเช่นกัน พระเจ้าไม่ทรงสดับฟังคำทูลขอของคนที่เลี้ยงความบาปไว้ในใจ ดังที่เขียนไว้ว่า “ถ้าผู้ใดไม่ฟังพระบัญญัติ แม้คำอธิษฐานของเขาก็เป็นสิ่งน่าเกลียดน่าชัง” (สุภาษิต 28:9 TH1971) {PP 584.3}

## {PP 585.1}

เมื่อกองทัพออกไปทำศึก เอลีแก่ชราและตาบอดจึงยังคงพำนักอยู่ที่ชิโลห์ รอฟังผลการสู้รบด้วยความสังหรณ์ใจ “จิตใจของท่านหวั่นด้วยเรื่องหีบแห่งพระเจ้า” (1 ซามูเอล 4:13 TH1971) ท่านออกไปนั่งอยู่ริมถนนนอกประตูพลับพลา วันแล้ววันเล่าท่านนั่งคอยอยู่ตรงนั้นด้วยใจจดจ่อรอคอยผู้ส่งข่าวจากสนามรบ {PP 585.1}

## {PP 585.2}

ในที่สุดทหารเผ่าเบนยามินคนหนึ่งวิ่งขึ้นมาตามทางชันเข้าสู่เมือง “เสื้อผ้าขาดและดินก็อยู่บนศีรษะของเขา” (1 ซามูเอล 4:12 TH1971) เขาผ่านหน้าชายชราที่นั่งอยู่ริมทางโดยไม่หันไปมอง ปรี่เข้าเมือง แล้วเล่าความพ่ายแพ้และหายนะที่เกิดขึ้นแก่ฝูงชนที่เฝ้ารอฟังข่าว {PP 585.2}

## {PP 585.3}

เสียงร่ำไห้คร่ำครวญดังมาถึงเอลีที่ยังนั่งอยู่ข้างพลับพลา มีคนพาผู้ส่งข่าวคนนั้นมาพบท่าน เขาจึงเล่าให้เอลีฟังว่า “อิสราเอลได้หนีพวกฟีลิสเตียไปแล้ว มีการฆ่าฟันกันมากท่ามกลางประชาชน บุตรทั้งสองของท่าน คือโฮฟนีและฟีเนหัสก็ตาย”<!--1 ซามูเอล 4:17 TH1971--> เอลีทนรับข่าวร้ายทั้งหมดนี้ได้ แม้จะเป็นเรื่องน่าสะเทือนใจ เพราะท่านได้คาดการณ์ไว้ล่วงหน้าแล้ว แต่เมื่อผู้ส่งข่าวกล่าวเพิ่มเติมว่า “หีบแห่งพระเจ้าถูกยึดไปเสีย”<!--1 ซามูเอล 4:17 TH1971--> สีหน้าของท่านซีดเผือดในทันทีด้วยความเจ็บปวดรวดร้าวเกินบรรยาย เมื่อตระหนักได้ว่าความบาปของท่านทำให้พระเจ้าเสียเกียรติถึงขั้นที่พระองค์ทรงถอยไปจากอิสราเอล เป็นเรื่องที่หนักเกินจะทนรับไหว เรี่ยวแรงของท่านหมดสิ้นไป แล้วท่านล้มลง “คอของท่านก็หัก และท่านสิ้นชีวิต” (1 ซามูเอล 4:18 TH1971) {PP 585.3}

## {PP 585.4}

ภรรยาของฟีเนหัสมีความยำเกรงพระเจ้าถึงแม้สามีไม่เคารพนับถือพระองค์ก็ตาม การตายของพ่อสามีและสามี และเหนือสิ่งอื่นใดข่าวร้ายเรื่องหีบแห่งพระเจ้าถูกยึดไปเป็นเหตุให้นางเสียชีวิต นางรู้สึกว่าความหวังสุดท้ายของอิสราเอลได้สูญสิ้นไปแล้ว จึงตั้งชื่อเด็กชายที่คลอดในยามคับขันนั้นว่า อีคาโบด แปลว่า ‘ไร้สง่าราศี’ ในขณะที่กำลังสิ้นใจนางพร่ำรำพันถ้อยคำนี้ว่า “พระสิริพรากจากอิสราเอลแล้ว เพราะเขายึดหีบแห่งพระเจ้าไป”<!--1 ซามูเอล 4:21–22 TH1971--> {PP 585.4}

## {PP 585.5}

แต่พระเจ้ามิได้ทรงทอดทิ้งคนของพระองค์อย่างสิ้นเชิง อีกทั้งจะไม่ทรงยอมให้ชนชาติที่ไม่นับถือพระองค์เริงร่าอยู่นานนัก พระองค์ทรงใช้ชาวฟีลิสเตียเป็นเครื่องมือในการลงโทษคนอิสราเอล และทรงใช้หีบพันธสัญญาเพื่อลงทัณฑ์ชาวฟีลิสเตีย ในอดีต พระเจ้าสถิตอยู่กับหีบพันธสัญญาเพื่อเป็นกำลังและสง่าราศีแก่ประชากรที่เชื่อฟังของพระองค์ บัดนี้พระองค์ยังคงสถิตอยู่กับหีบพันธสัญญาแม้ไม่ปรากฏพระองค์ให้เห็น เพื่อให้คนที่ละเมิดพระบัญญัติอันบริสุทธิ์ของพระองค์เกิดความหวาดกลัวและพบกับความพินาศ บ่อยครั้ง พระองค์ทรงใช้ศัตรูที่ร้ายกาจที่สุดของพระองค์เพื่อลงโทษความไม่ซื่อสัตย์ของคนที่ได้ชื่อว่าเป็นประชากรของพระองค์ คนชั่วอาจฉลองชัยไปได้สักพักหนึ่งเมื่อเห็นคนอิสราเอลถูกตีสอน แต่วันเวลาจะมาถึงเมื่อพวกเขาเองจะต้องเผชิญหน้ากับการพิพากษาของพระเจ้าผู้บริสุทธิ์และทรงเกลียดชังความบาป ที่ใดก็ตามที่มีการยึดถือความบาปไว้แน่น การลงโทษจากพระเจ้าจะตกลงมาอย่างฉับพลันและแม่นยำ {PP 585.5}

## {PP 586.1}

ชาวฟีลิสเตียดีอกดีใจในขณะที่นำหีบพันธสัญญาไปยังเมืองอัชโดดซึ่งเป็นหนึ่งในห้าเมืองหลักของพวกเขา และวางไว้ในวิหารของพระดาโกนอันเป็นเทพเจ้าของพวกตน เพราะคาดว่าฤทธิ์อำนาจที่เคยอยู่กับหีบพันธสัญญาจะกลายเป็นของพวกเขา และเมื่อรวมกับพลังวิเศษของพระดาโกนแล้วจะทำให้พวกเขาอยู่ยงคงกระพัน แต่พวกเขาต้องตกตะลึงไปกับภาพที่เห็นในวิหารในวันรุ่งขึ้น รูปปั้นพระดาโกนนอนคว่ำหน้าลงกับพื้นต่อหน้าหีบของพระเยโฮวาห์ พวกปุโรหิตค่อยๆ ช่วยกันยกรูปปั้นนั้นขึ้นไปตั้งไว้ที่เดิมด้วยความเคารพยำเกรง แต่ในเช้าวันต่อมา พวกเขาพบว่ามันถูกทำลายอย่างน่าประหลาด และนอนอยู่บนพื้นเบื้องหน้าหีบของพระเยโฮวาห์อีกครั้ง เดิมทีท่อนบนของรูปปั้นมีลักษณะเหมือนมนุษย์ผู้ชาย ส่วนท่อนล่างคล้ายปลา บัดนี้ ทุกส่วนที่คล้ายมนุษย์ถูกตัดออกเป็นท่อนๆ เหลือไว้เพียงส่วนที่เป็นรูปปลาเท่านั้น ทั้งปุโรหิตและประชาชนต่างหวาดกลัวจนขวัญหนีดีฝ่อ พวกเขามองว่าเหตุการณ์ประหลาดนี้เป็นลางร้ายบ่งบอกถึงหายนะที่จะเกิดขึ้นกับพวกเขาและเหล่ารูปเคารพต่อหน้าพระเจ้าของชาวฮีบรู มาถึงตอนนี้พวกเขานำหีบพันธสัญญาออกจากวิหารไปวางไว้ในอีกอาคารหนึ่งต่างหาก {PP 586.1}

## {PP 586.2}

ชาวเมืองอัชโดดพากันล้มป่วยด้วยโรคร้ายที่ทำให้ตายอย่างทรมาน เมื่อนึกถึงภัยพิบัติที่พระเจ้าของคนอิสราเอลใช้เพื่อลงโทษชาวอียิปต์ ชาวเมืองจึงเชื่อว่าโรคภัยในครั้งนี้เกิดขึ้นเพราะหีบพันธสัญญาอยู่ท่ามกลางพวกเขา จึงตัดสินใจส่งหีบนั้นไปยังเมืองกัท แต่โรคระบาดนั้นตามหีบไปอย่างกระชั้นชิด ชาวเมืองกัทจึงส่งหีบต่อไปยังเมืองเอโครน ที่เมืองนั้น ประชาชนรับหีบมาด้วยความหวาดกลัว และร้องเสียงดังว่า “เขาได้นำหีบแห่งพระเจ้าของอิสราเอลมาให้เรา เพื่อจะฆ่าเราและประชาชนของเราเสีย” (1 ซามูเอล 5:10 TH1971) ชาวเมืองหันไปพึ่งพาอ้อนวอนบรรดาพระของตนเพื่อขอการคุ้มครอง เหมือนที่ชาวเมืองกัทและชาวเมืองอัชโดดทำ แต่ภัยพิบัตินั้นยังคงทำลายอย่างต่อเนื่อง จนกระทั่งชาวเมืองร้องขึ้นด้วยความทุกข์ใจ “และเสียงร้องของชาวเมืองนั้นก็ขึ้นไปยังฟ้าสวรรค์” (1 ซามูเอล 5:12 TH1971) ประชาชนไม่กล้าเก็บหีบนั้นไว้ในบริเวณบ้านเรือน จึงวางไว้กลางทุ่งโล่งแห่งหนึ่ง จากนั้นก็เกิดภัยพิบัติจากฝูงหนู ซึ่งบุกรุกแผ่นดิน ทำลายพืชผลทั้งในยุ้งฉางและในทุ่งนา มาถึงบัดนี้ชนชาติฟีลิสเตียสุ่มเสี่ยงที่จะถูกทำลายจนสิ้นซากด้วยโรคระบาดและการกันดารอาหาร {PP 586.2}

## {PP 586.3}

หีบแห่งพระเจ้ายังคงติดอยู่ในดินแดนฟีลิสเตียเป็นเวลาเจ็ดเดือน และตลอดช่วงเวลานั้นคนอิสราเอลไม่พยายามที่จะกู้มันกลับมาแต่อย่างใด แต่ตอนนี้ชาวฟีลิสเตียกลับร้อนใจที่จะกำจัดหีบพันธสัญญาให้พ้นออกจากแผ่นดินของตนมากพอๆ กับตอนที่พวกเขาเคยปรารถนาจะได้มันมาในครั้งแรก แทนที่จะเป็นแหล่งกำลังให้พวกเขา หีบนั้นกลับเป็นภาระที่หนักอึ้งพร้อมการถูกสาปแช่งที่รุนแรง กระนั้นพวกเขาไม่รู้ว่าจะทำอย่างไรดี เพราะไม่ว่าจะส่งหีบนั้นไปที่ไหน ภัยพิบัติจากพระเจ้าก็ตามไปที่นั่น ประชาชนจึงเรียกร้องให้เจ้าเมืองทั้งหลายประชุมกัน พร้อมด้วยปุโรหิตและพวกหมอดู แล้วถามด้วยความร้อนรนอยากรู้คำตอบว่า “เราจะกระทำอย่างไรกับหีบแห่งพระเยโฮวาห์ดี ขอบอกเราว่าจะส่งหีบไปยังที่เดิมด้วยอะไรดี” (1 ซามูเอล 6:2 TKJV) คำแนะนำที่พวกเขาได้รับคือ ให้ส่งคืนหีบนั้นพร้อมเครื่องสักการะราคาแพงเพื่อขอขมาลาโทษ จากนั้นพวกปุโรหิตกล่าวว่า “ท่านทั้งหลายจะหายโรค และท่านทั้งหลายจะทราบด้วยว่าเหตุใดพระหัตถ์นี้จึงไม่หันไปเสียจากท่าน” (1 ซามูเอล 6:3 TH1971) {PP 586.3}

## {PP 587.1}

เพื่อป้องกันภัยพิบัติหรือขจัดโรคระบาด ชนชาติที่ไม่นับถือพระเจ้าในสมัยโบราณมีธรรมเนียมในการสร้างรูปจำลองของสิ่งที่ก่อให้เกิดความพินาศหรืออวัยวะของร่างกายที่ติดโรค รูปปั้นเหล่านั้นอาจทำจากทองคำ เงิน หรือวัสดุอื่นๆ และจะถูกนำไปตั้งไว้บนเสาหรือในจุดที่เห็นได้ชัด โดยเชื่อว่าจะช่วยปกป้องพวกเขาจากเหตุร้ายนั้นๆ ได้สำเร็จ แม้ในปัจจุบัน ธรรมเนียมปฏิบัติที่คล้ายคลึงกันนี้ยังคงมีอยู่ท่ามกลางบางชนชาติที่ไม่รู้จักพระเจ้า เมื่อผู้ป่วยไปบนบานศาลกล่าวต่อรูปเคารพที่ตนนับถือเพื่อขอการรักษาโรคภัยไข้เจ็บ เขามักจะนำรูปจำลองของอวัยวะส่วนที่เป็นโรคติดตัวไปกับเขาด้วย เพื่อถวายเป็นเครื่องบูชาแด่เทพเจ้าของตน {PP 587.1}

## {PP 587.2}

บรรดาเจ้านายของชาวฟีลิสเตียปฏิบัติตามธรรมเนียมดังกล่าวจึงสั่งให้ประชาชนทำรูปจำลองภัยพิบัติที่เกิดขึ้น คือ “ลูกฝีทองคำห้าลูกกับหนูทองคำห้าตัวตามจำนวนเจ้านายแห่งคนฟีลิสเตีย” โดยพวกเขากล่าวว่า “เพราะว่าโรคอย่างเดียวกันนั้นติดต่อท่านทั้งหลายและเจ้านายด้วย” (1 ซามูเอล 6:4 TH1971) {PP 587.2}

## {PP 587.3}

คนเหล่านี้ยอมรับว่ามีอำนาจลึกลับอยู่กับหีบพันธสัญญา ที่เกินปัญญาของพวกเขาจะรับมือได้ กระนั้น พวกเจ้านายก็มิได้แนะนำให้ประชาชนละทิ้งการกราบไหว้รูปเคารพและหันมาปรนนิบัติรับใช้พระองค์ ชาวฟีลิสเตียยังคงเกลียดชังพระเจ้าของคนอิสราเอล แม้ว่าจะต้องยอมจำนนต่ออำนาจของพระองค์เพราะภัยพิบัติที่หนักหน่วงก็ตาม ด้วยเหตุนี้ จะเห็นได้ว่าเมื่อคนบาปสัมผัสกับการตีสอนจากพระเจ้า เขาอาจตระหนักว่าเป็นการเปล่าประโยชน์ที่จะต่อสู้กับพระองค์ เขาอาจจำยอมต่ออำนาจของพระองค์เพราะสถานการณ์บังคับ ในขณะที่ในใจยังคงกบฏต่อการปกครองของพระองค์ การจำยอมเช่นนี้ไม่อาจช่วยให้คนบาปได้รับความรอดได้ ก่อนที่การกลับใจจะเป็นที่ยอมรับได้นั้น จิตใจจะต้องยอมสยบต่อพระเจ้าและถูกทำให้อ่อนน้อมด้วยพระคุณอันล้ำเลิศของพระองค์เสียก่อน {PP 587.3}

## {PP 587.4}

พระเจ้าทรงอดกลั้นพระทัยต่อคนชั่วช้ามากมายเหลือเกิน ทั้งชาวฟีลิสเตียที่ไหว้รูปเคารพและคนอิสราเอลที่เหินห่างจากพระเจ้าล้วนได้รับพระพรจากพระองค์ พระเมตตาของพระเจ้าได้โปรยปรายลงมาอย่างเงียบๆ นับหมื่นครั้งบนเส้นทางชีวิตของผู้ที่กระด้างกระเดื่องและเนรคุณ แต่พวกเขากลับไม่สังเกต พระพรทุกอย่างที่ได้รับล้วนแต่ประกาศถึงพระเจ้าผู้ประทานให้ แต่พวกเขาเมินเฉยต่อความรักของพระองค์ พระเจ้าทรงอดกลั้นพระทัยต่อมนุษย์อย่างมาก แต่เมื่อพวกเขายังคงดื้อดึงไม่ยอมกลับใจ พระองค์จึงทรงละพระหัตถ์จากการปกป้องคุ้มครองพวกเขา มนุษย์ไม่ยอมฟังพระสุรเสียงของพระเจ้าที่ตรัสผ่านธรรมชาติที่พระองค์ทรงสร้าง และไม่ฟังคำตักเตือนหรือคำชี้นำในพระวจนะของพระองค์ ด้วยเหตุนี้ พระองค์จึงทรงจำเป็นต้องตรัสกับพวกเขาผ่านทางภัยพิบัติ {PP 587.4}

## {PP 588.1}

มีชาวฟีลิสเตียบางคนที่พร้อมจะคัดค้านการส่งคืนหีบพันธสัญญากลับไปยังแผ่นดินเดิม เพราะเท่ากับเป็นการยอมรับฤทธิ์อำนาจของพระเจ้าแห่งอิสราเอล ซึ่งจะเป็นการขายหน้าสำหรับคนฟีลิสเตียผู้หยิ่งผยอง แต่ “พวกปุโรหิตและพวกโหร”<!--1 ซามูเอล 6:2 TH1971--> กำชับประชาชนไม่ให้เอาอย่างความดื้อดึงของฟาโรห์และชาวอียิปต์ เพราะอาจนำภัยพิบัติที่ร้ายแรงยิ่งกว่าเดิมมาสู่พวกเขา มีการเสนอแผนซึ่งได้รับความเห็นชอบจากทุกฝ่ายและถูกนำไปปฏิบัติในทันที คือ นำหีบพันธสัญญาพร้อมเครื่องถวายไถ่บาปที่ทำด้วยทองคำเอาไปวางไว้บนเกวียนเล่มใหม่เพื่อป้องกันไม่ให้เกิดมลทิน แล้วนำไปเทียมกับแม่โคคู่หนึ่งที่ไม่เคยเทียมเกวียนมาก่อน ส่วนลูกๆ ของมันถูกขังไว้ที่บ้าน แม่โคถูกปล่อยให้เดินไปตามทางที่มันต้องการ ถ้ามันนำหีบนั้นกลับไปให้คนอิสราเอลผ่านทางไปเมืองเบธเชเมช ซึ่งเป็นเมืองของเผ่าเลวีที่ใกล้ที่สุด ชาวฟีลิสเตียจะถือเป็นข้อพิสูจน์ว่าเหตุร้ายทั้งหมดที่เกิดขึ้นมาจากพระเจ้าแห่งอิสราเอล แต่ “ถ้าไม่เช่นนั้น เราจะได้ทราบว่าไม่ใช่พระหัตถ์ของพระองค์ที่กระทำต่อเรา เป็นเคราะห์กรรมที่บังเอิญเกิดขึ้นแก่เราเอง” (1 ซามูเอล 6:9 TH1971) {PP 588.1}

## {PP 588.2}

พอปล่อยแม่โค มันหันหลังให้กับลูก แล้วเดินตรงไปทางเมืองเบธเชเมช เดินไปพลางส่งเสียงร้องไปพลางโดยไม่มีมือมนุษย์คอยจูงนำทาง แม่โคทั้งสองค่อยๆ เดินต่อไปอย่างไม่รีบร้อน พระเจ้าทรงคุ้มครองหีบพันธสัญญาให้ไปถึงจุดหมายที่กำหนดไว้อย่างปลอดภัย {PP 588.2}

## {PP 588.3}

เวลานั้นเป็นฤดูเก็บเกี่ยวข้าวสาลี และชาวเมืองเบธเชเมชกำลังเก็บเกี่ยวอยู่ในหุบเขา “เมื่อเขาเงยหน้าขึ้นและเห็นหีบ เขาก็ชื่นชมยินดีที่ได้เห็น เกวียนนั้นได้เข้ามาในนาของโยชูวาชาวเบธเชเมช และหยุดอยู่ที่นั่น มีหินใหญ่ก้อนหนึ่งอยู่ที่นั่น เขาจึงผ่าไม้เกวียนเป็นฟืน และเอาแม่โคเป็นเครื่องเผาบูชาถวายแด่พระเจ้า” บรรดาเจ้านายของชาวฟีลิสเตียที่ติดตามหีบพันธสัญญามาถึง “พรมแดนเมืองเบธเชเมช” (1 ซามูเอล 6:13–14, 12 TH1971) เมื่อเห็นชาวเมืองรับหีบไว้ จึงกลับไปยังเมืองเอโครน ภัยพิบัติก็สิ้นสุดลง พวกเขาจึงมั่นใจว่าเหตุร้ายที่เกิดขึ้นเป็นการลงโทษจากพระเจ้าแห่งอิสราเอล {PP 588.3}

## {PP 589.1}

ชาวเมืองเบธเชเมชรีบกระจายข่าวว่าหีบพันธสัญญาอยู่ในความครอบครองของพวกเขาแล้ว ประชาชนในระแวกนั้นจึงหลั่งไหลมาต้อนรับการกลับมาของหีบแห่งพระเจ้า หีบพันธสัญญาถูกวางไว้บนก้อนหินซึ่งถูกใช้เป็นแท่นบูชาในตอนแรก แล้วประชาชนก็ถวายเครื่องบูชาแด่พระเจ้าเพิ่มเติมต่อหน้าหีบศักดิ์สิทธิ์นั้น หากผู้นมัสการเหล่านั้นได้กลับใจจากความบาปของตน พระเจ้าคงอวยพรพวกเขา แต่พวกเขาไม่ได้ปฏิบัติตามพระบัญญัติของพระองค์อย่างสัตย์ซื่อ ประชาชนชื่นชมยินดีเมื่อหีบกลับมาเพราะถือว่าเป็นลางดี แต่ก็ไม่ตระหนักถึงความบริสุทธิ์ศักดิ์สิทธิ์ของหีบนั้น แทนที่จะเตรียมสถานที่ที่เหมาะสมไว้รับหีบพันธสัญญา พวกเขากลับปล่อยให้หีบแห่งพระเจ้าถูกทิ้งไว้อยู่กลางทุ่งนาที่กำลังเก็บเกี่ยว ขณะที่ชาวเมืองเพ่งมองหีบศักดิ์สิทธิ์และสนทนาถึงความแปลกประหลาดของวิธีที่มันถูกส่งกลับมา พวกเขาก็เริ่มสงสัยใคร่รู้ว่าพลังพิเศษของมันอยู่ตรงไหน ในที่สุด พวกเขาพ่ายแพ้ต่อความอยากรู้อยากเห็น จึงลองเสี่ยงเอาผ้าคลุมออกแล้วเปิดฝาหีบดู {PP 589.1}

## {PP 589.2}

ชาวอิสราเอลทุกคนเคยได้รับการอบรมสั่งสอนให้มีความเคาพรยำเกรงต่อหีบพันธสัญญา เมื่อจำเป็นต้องขนย้ายหีบไปยังสถานที่อื่น พระเจ้าทรงห้ามไม่ให้แม้แต่คนเลวีมองดูหีบนั้น มีเพียงปีละครั้งที่มหาปุโรหิตจะได้รับอนุญาตให้เห็นหีบแห่งพระเจ้า แม้แต่ชาวฟีลิสเตียที่ไม่นับถือพระเจ้าก็ยังไม่กล้าเปิดฝาออก เหล่าทูตสวรรค์ที่มองไม่เห็นได้คอยติดตามดูแลรักษาหีบนั้นตลอดการเดินทาง การไม่ให้ความเคารพต่อสิ่งศักดิ์สิทธิ์ของประชาชนที่เบธเชเมชทำให้พวกเขาถูกลงโทษอย่างฉับพลัน มีคนจำนวนมากล้มตายในทันที {PP 589.2}

## {PP 589.3}

ผู้รอดชีวิตไม่ได้สำนึกถึงความบาปจากการถูกลงโทษในครั้งนี้ แต่กลับมองหีบพันธสัญญาด้วยความหวาดระแวง ชาวเบธเชเมชอยากกำจัดหีบนั้นไปให้พ้น แต่ก็ไม่กล้าเคลื่อนย้ายด้วยตัวเอง จึงส่งข่าวไปยังชาวเมืองคิริยาทเยอาริม เชิญชวนให้มารับหีบไป ชาวเมืองนั้นต้อนรับหีบศักดิ์สิทธิ์ด้วยความปลาบปลื้มยินดียิ่งนัก พวกเขาตระหนักดีว่าหีบนี้เป็นเครื่องหมายแห่งพระกรุณาธิคุณของพระเจ้าที่มีต่อผู้เชื่อฟังอย่างซื่อสัตย์ ผู้คนต่างรู้สึกชื่นบานขณะที่นำหีบเข้ามาในเมืองและวางไว้ในบ้านของอาบีนาดับชาวเลวีคนหนึ่ง ชายคนนี้มอบหมายให้ลูกชายชื่อเอเลอาซาร์เป็นผู้ดูแลหีบ หีบพันธสัญญาจึงอยู่ที่นั่นเป็นเวลาหลายปี {PP 589.3}

## {PP 589.4}

หลายปีผ่านไปตั้งแต่พระเจ้าทรงปรากฏแก่บุตรชายของนางฮันนาห์ จนคนทั้งชาติยอมรับว่าพระองค์ทรงเรียกซามูเอลให้เป็นผู้เผยพระวจนะ การที่ท่านซื่อสัตย์ในการนำคำตักเตือนของพระเจ้าไปบอกกล่าวแก่ครอบครัวของเอลี แม้จะเป็นหน้าที่ที่ลำบากใจและเจ็บปวด แต่ก็พิสูจน์ให้เห็นว่าซามูเอลเป็นผู้สื่อสารที่สัตย์ซื่อของพระเยโฮวาห์ “พระเจ้าทรงสถิตกับท่าน มิให้วาจาของท่านตกไปเปล่าแต่สักคำเดียว และชนอิสราเอลทั้งปวง ตั้งแต่ดานถึงเบเออร์เชบาก็ทราบว่า ซามูเอลได้รับการแต่งตั้งให้เป็นผู้เผยพระวจนะของพระเจ้า” (1 ซามูเอล 3:19–21 TH1971) {PP 589.4}

## {PP 590.1}

คนอิสราเอลทั้งชาติยังคงดำเนินชีวิตห่างไกลจากพระเจ้าและกราบไหว้รูปเคารพ พระเจ้าจึงลงโทษพวกเขาโดยให้อยู่ภายใต้การปกครองของชาวฟีลิสเตียต่อไป ในช่วงเวลานี้ ซามูเอลได้เดินทางไปยังเมืองและหมู่บ้านต่างๆ ทั่วแผ่นดิน เพื่อนำจิตใจของผู้คนให้หันกลับมาหาพระเจ้าของบรรพบุรุษ และความพยายามของท่านก็เกิดผลดี หลังจากต้องทนทุกข์จากการกดขี่ของศัตรูเป็นเวลา 20 ปี ชนชาติอิสราเอล “คร่ำครวญถึงพระเจ้า” (1 ซามูเอล 7:2 TH1971) ซามูเอลแนะนำพวกเขาว่า “ถ้าท่านทั้งหลายจะกลับมาหาพระเจ้าด้วยสิ้นสุดใจของท่าน จงทิ้งพระต่างด้าวและพระอัชทาโรทเสียจากท่ามกลางท่านทั้งหลาย และปักใจของท่านตรงต่อพระเจ้าและปรนนิบัติแต่พระองค์เท่านั้น” (1 ซามูเอล 7:3 TH1971) จากเรื่องนี้เราเห็นได้ว่าในสมัยของซามูเอลมีการสอนให้นำหลักศาสนาเข้ามาในใจและปฏิบัติในชีวิตจริง เหมือนที่พระคริสต์ทรงสอนเมื่อครั้งพระองค์ประทับอยู่บนโลก หากปราศจากพระคุณของพระคริสต์ การถือปฏิบัติตามพิธีทางศาสนาก็ไม่มีประโยชน์สำหรับคนอิสราเอลในสมัยโบราณ และยังคงเป็นเช่นนั้นสำหรับคนของพระเจ้าในปัจจุบัน {PP 590.1}

## {PP 590.2}

ทุกวันนี้เราต้องการการฟื้นฟูศาสนาที่แท้จริงในจิตใจ เหมือนที่เกิดขึ้นกับคนอิสราเอลในสมัยโบราณ ทุกคนที่ปรารถนาจะกลับมาหาพระเจ้าจะต้องกลับใจเสียใหม่เป็นสิ่งแรก ซึ่งเป็นสิ่งที่คนอื่นทำแทนไม่ได้ เราต้องนอบน้อมถ่อมใจลงต่อพระเจ้าเป็นการส่วนตัวและละทิ้งรูปเคารพของเรา เมื่อเราทำทุกสิ่งเต็มความสามารถแล้ว พระองค์จะทรงสำแดงความรอดของพระองค์แก่เรา {PP 590.2}

## {PP 590.3}

ด้วยความร่วมมือของบรรดาหัวหน้าเผ่า ประชาชนจำนวนมากจึงมารวมตัวกันที่มิสปาห์ พวกเขาพร้อมใจกันถืออดอาหาร และสารภาพความบาปด้วยความนอบน้อมถ่อมตนอย่างสุดซึ้ง แล้วเพื่อเป็นหลักฐานแสดงถึงความตั้งใจที่จะเชื่อฟังคำสั่งสอนของซามูเอล พวกเขาจึงมอบตำแหน่งผู้วินิจฉัยให้แก่ท่าน {PP 590.3}

## {PP 590.4}

ชาวฟีลิสเตียเข้าใจผิดว่าคนอิสราเอลคงรวมตัวกันเพื่อวางแผนทำสงครามกับพวกเขา จึงส่งกองกำลังขนาดใหญ่ออกมาเพื่อสลายการชุมนุมของคนอิสราเอลเสียก่อนที่แผนการจะสำเร็จ คนอิสราเอลตกใจกลัวเมื่อได้ข่าวว่ากองกำลังฟีลิสเตียใกล้เข้ามาแล้ว พวกเขาจึงอ้อนวอนซามูเอลว่า “อย่าหยุดร้องทูลพระเยโฮวาห์พระเจ้าของเราเพื่อเราทั้งหลาย เพื่อขอพระองค์ทรงช่วยเราให้พ้นจากมือของคนฟีลิสเตีย” (1 ซามูเอล 7:8 TH1971) {PP 590.4}

## {PP 590.5}

ขณะที่ซามูเอลกำลังถวายลูกแกะเป็นเครื่องเผาบูชาอยู่นั้น ชาวฟีลิสเตียได้ยกทัพเข้ามาประชิด แล้วองค์ผู้ทรงมหิทธิฤทธิ์ ผู้เคยเสด็จลงมาบนภูเขาซีนายท่ามกลางเปลวเพลิง กลุ่มควัน และเสียงฟ้าร้อง ผู้ทรงแยกทะเลแดงและทำให้แม่น้ำจอร์แดนกลายเป็นทางเดินสำหรับชนชาติอิสราเอล ได้ทรงสำแดงฤทธานุภาพของพระองค์อีกครั้ง พายุรุนแรงได้ถาโถมเข้าใส่กองทัพที่กำลังรุกคืบเข้ามา แล้วศพของเหล่าข้าศึกผู้เก่งกล้าก็นอนเกลื่อนกลาดเต็มพื้นดิน {PP 590.5}

## {PP 591.1}

คนอิสราเอลยืนตัวสั่น เต็มไปด้วยความหวังและความกลัวจนพูดไม่ออก เมื่อเห็นการล้มตายของศัตรู พวกเขาตระหนักได้ว่าพระเจ้าทรงยอมรับการกลับใจของพวกเขาแล้ว แม้ไม่ได้เตรียมพร้อมสำหรับการสู้รบ ประชาชนก็คว้าอาวุธของชาวฟีลิสเตียที่ล้มตายและไล่ติดตามทหารที่กำลังหนีไปจนถึงเบธคาร์ ชัยชนะครั้งสำคัญนี้เกิดขึ้นบนสนามรบเดียวกันกับที่เมื่อ 20 ปีก่อน คนอิสราเอลเคยพ่ายแพ้ต่อชาวฟีลิสเตีย ปุโรหิตถูกฆ่า และหีบพันธสัญญาถูกยึดไป ทั้งในระดับชนชาติและระดับปัจเจกบุคคล หนทางที่ปลอดภัยและนำความสุขมาให้คือการเชื่อฟังพระเจ้า ในทางกลับกัน เส้นทางแห่งการล่วงละเมิดย่อมนำไปสู่ความพินาศและความพ่ายแพ้อย่างแน่นอน ชาวฟีลิสเตียถูกกำราบปราบปรามให้สิ้นท่า จนต้องคืนเมืองป้อมที่เคยยึดจากอิสราเอล และยุติการรุกรานเป็นเวลาหลายปี ชนชาติอื่นๆ เห็นดังนั้นก็หยุดก่อกวนเช่นกัน คนอิสราเอลจึงอยู่อย่างสงบสุขตลอดช่วงเวลาที่ซามูเอลยังคงเป็นผู้นำสูงสุด {PP 591.1}

## {PP 591.2}

เพื่อไม่ให้เหตุการณ์นี้เลือนหายไปจากความทรงจำ ซามูเอลจึงตั้งศิลาก้อนใหญ่ระหว่างเมืองมิสปาห์กับเชนเพื่อเป็นอนุสรณ์ และเรียกชื่อศิลานั้นว่า เอเบนเอเซอร์ แปลว่า ‘ศิลาแห่งความช่วยเหลือ’ โดยกล่าวแก่ประชาชนว่า “พระเจ้าทรงช่วยพวกเราจนบัดนี้” (1 ซามูเอล 7:12 TH1971) {PP 591.2}
