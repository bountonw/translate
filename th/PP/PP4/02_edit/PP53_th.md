---
chapter:
  number: 53
  title:
    th: ผู้วินิจฉัยรุ่นแรก
    en: The Earlier Judges
  url: https://legacy.egwwritings.org/?ref=en_PP.543&para=84.2538
  basedon: ศึกษาควบคู่กับผู้วินิจฉัยบทที่ 6–8; 10
---

## {PP 543.1}

หลังจากเข้าไปตั้งถิ่นฐานอยู่ในแผ่นดินคานาอัน คนอิสราเอลเผ่าต่างๆ ไม่มีความร้อนรนในการเข้ายึดครองเมืองส่วนที่เหลือ พวกเขาพอใจในดินแดนที่ยึดมาได้ ในไม่ช้าความกระตือรือร้นก็มอดลงและสงครามก็เลิกราไป “อยู่มาเมื่อคนอิสราเอลเข้มแข็งขึ้น ก็บังคับคนคานาอันให้ทำงานหนักเยี่ยงทาส แต่ไม่ได้ขับไล่เขาออกไปอย่างสิ้นเชิง” (ผู้วินิจฉัย 1:28 THSV) {PP 543.1}

## {PP 543.2}

พระเจ้าทรงกระทำส่วนของพระองค์อย่างสัตย์ซื่อตามที่ทรงสัญญาไว้กับคนอิสราเอล ส่วนโยชูวาก็โค่นอำนาจของชาวคานาอันลงและได้แบ่งเขตที่อยู่อาศัยให้แก่เผ่าต่างๆ ภารกิจที่เหลืออยู่คือต้องขับไล่เจ้าถิ่นออกไปให้หมดสิ้นโดยไว้วางใจในความช่วยเหลือของพระเจ้า แต่คนอิสราเอลทำไม่สำเร็จ การที่พวกเขาผูกมิตรไมตรีกับชาวคานาอันนั้นเป็นการฝ่าฝืนพระบัญชาของพระเจ้าโดยตรง ซึ่งผิดเงื่อนไขพระสัญญาที่ว่าจะทรงมอบแผ่นดินให้พวกเขาครอบครอง {PP 543.2}

## {PP 543.3}

ตั้งแต่ครั้งแรกที่พระเจ้าตรัสกับคนอิสราเอลที่ภูเขาซีนาย พระองค์ทรงเตือนพวกเขาให้ระวังการกราบไหว้รูปเคารพ แล้วทันทีหลังจากที่ทรงประกาศพระบัญญัติ พระเจ้าทรงใช้โมเสสให้ไปบอกประชาชนเกี่ยวกับชนชาติทั้งหลายที่อาศัยอยู่ในแผ่นดินคานาอันว่า “อย่ากราบไหว้พระของเขา หรือปรนนิบัติ หรือทำตามแบบอย่างที่พวกเขากระทำ แต่จงทำลายรูปเคารพของเขา และทุบเสาศักดิ์สิทธิ์ของเขาเสียให้แหลกละเอียด จงปรนนิบัติพระเจ้าของเจ้า แล้วพระองค์จะทรงอวยพรแก่อาหารและน้ำของเจ้า เราจะบันดาลให้โรคต่างๆ หายไปจากท่ามกลางพวกเจ้า” (อพยพ 23:24–25 TH1971) พระเจ้าทรงให้การรับรองว่าตราบใดที่พวกเขายังปฏิบัติตามพระดำรัสของพระองค์ พระองค์จะทรงปราบศัตรูต่อหน้าเขาทั้งหลาย โดยตรัสว่า “เราจะส่งความหวาดหวั่นไปล่วงหน้าเจ้า ทำให้ชนทุกชาติที่เจ้าเผชิญหน้าสับสนอลหม่าน เราจะทำให้ศัตรูทั้งปวงของเจ้าหันหลังวิ่งหนีไป เราจะส่งฝูงต่อล่วงหน้าเจ้าไปเพื่อขับไล่ชาวฮีไวต์ ชาวคานาอัน และชาวฮิตไทต์ไปให้พ้นทางของเจ้า แต่เราจะไม่ไล่พวกเขาไปทั้งหมดในปีเดียว เพราะแผ่นดินจะรกร้างและสัตว์ป่าจะเพิ่มจำนวนเกินกว่าพวกเจ้าจะรับมือไหว เราจะไล่พวกเขาออกไปต่อหน้าเจ้าทีละเล็กทีละน้อย จนพวกเจ้ามีลูกหลานมากพอที่จะครอบครองแผ่นดิน…เราจะมอบชนชาติต่างๆ ในดินแดนนั้นไว้ในมือพวกเจ้า และเจ้าจะขับไล่พวกเขาออกไปให้พ้นหน้าเจ้า เจ้าอย่าทำพันธสัญญาใดๆ กับพวกเขาหรือกับพระของเขา อย่าให้พวกเขาอาศัยในดินแดนของเจ้า มิฉะนั้นแล้วเขาจะเป็นเหตุให้เจ้าทำบาปต่อเรา เพราะการนมัสการพระของเขาจะเป็นบ่วงแร้วดักเจ้าทั้งหลายอย่างแน่นอน” (อพยพ 23:27–33 TNCV) โมเสสได้ย้ำถ้อยคำเหล่านี้ไว้ด้วยน้ำเสียงที่จริงจังก่อนที่ท่านจะเสียชีวิต และโยชูวาได้นำกลับมาทบทวนให้คนทั้งหลายฟัง {PP 543.3}

## {PP 544.1}

พระเจ้าทรงให้คนของพระองค์อาศัยอยู่ในแผ่นดินคานาอันเพื่อเป็นดั่งแนวป้องกันกระแสคลื่นความชั่วไม่ให้ไหลทะลักเข้าท่วมแผ่นดินโลก ถ้าคนอิสราเอลยังคงซื่อสัตย์ต่อพระเจ้า พระองค์มีพระประสงค์ที่จะช่วยให้พวกเขาชนะศัตรูได้อย่างต่อเนื่อง พระองค์จะทรงมอบชนชาติที่ใหญ่กว่าและมีอำนาจมากกว่าชาวคานาอันไว้ในมือของพวกเขา โดยทรงสัญญาว่า “ถ้าท่านระวังที่จะกระทำตามบัญญัติทั้งปวงซึ่งข้าพเจ้าได้บัญชาท่าน...พระเจ้าจะทรงขับไล่บรรดาประชาชาติเหล่านี้ให้ออกไปพ้นหน้าท่านทั้งหลาย แล้วท่านจะเข้ายึดแผ่นดินของประชาชาติที่ใหญ่กว่าและมีกำลังมากกว่าท่าน ฝ่าเท้าของท่านทั้งหลายจะเหยียบลงที่ใด ที่นั่นจะเป็นของท่าน อาณาเขตของท่านจะเริ่มจากถิ่นทุรกันดารไปจนถึงเลบานอน และจากแม่น้ำ คือแม่น้ำยูเฟรติสไปจนถึงทะเลตะวันตก จะไม่มีผู้ใดสามารถต่อต้านท่านได้ พระเยโฮวาห์พระเจ้าของท่านจะทรงกระทำให้ท่านทั้งหลายเป็นที่เกรงขามและตกใจกลัวของแผ่นดินที่ท่านทั้งหลายจะเหยียบย่ำไปตามที่พระองค์ทรงสัญญาไว้กับท่าน” (เฉลยธรรมบัญญัติ 11:22–25 TH1971) {PP 544.1}

## {PP 544.2}

พระเจ้าทรงมอบอนาคตที่สูงส่งให้แก่พวกเขา แต่คนอิสราเอลกลับมักง่ายและปล่อยตัวปล่อยใจตามความต้องการของตัวเอง จนโอกาสในการยึดครองแผ่นดินนั้นได้หลุดมือไป ชาวคานาอันที่เหลืออยู่ยังคงมีอิทธิพลการกราบไหว้รูปเคารพต่อคนอิสราเอลหลายชั่วอายุคน คนเหล่านี้ “เป็นอย่างเสี้ยนในนัยน์ตา...และเป็นอย่างหนามอยู่ที่สีข้าง” ดังที่ผู้เผยพระวจนะได้พยากรณ์ไว้ (กันดารวิถี 33:55 TH1971) {PP 544.2}

## {PP 544.3}

คนอิสราเอล “ผสมปนเปอยู่กับคนต่างชาติ และรับเอาขนบธรรมเนียมของเขาเหล่านั้น” (สดุดี 106:35 TNCV) มีการแต่งงานร่วมหอลงโรงระหว่างคนอิสราเอลกับชาวคานาอัน การกราบไหว้รูปปั้นจากฝีมือมนุษย์จึงแพร่ระบาดไปทั่วแผ่นดิน “พวกเขานมัสการรูปเคารพของคนเหล่านั้น ซึ่งกลายเป็นกับดักของพวกเขา พวกเขาเซ่นสังเวยลูกชายลูกสาวของตนแก่ภูติผีปีศาจ...ทำให้แผ่นดินเป็นมลทินด้วยเลือด...องค์พระผู้เป็นเจ้าจึงทรงพระพิโรธเหล่าประชากรของพระองค์ และทรงชิงชังผู้ที่เป็นกรรมสิทธิ์ของพระองค์” (สดุดี 106:36–40 TNCV) {PP 544.3}

## {PP 544.4}

อย่างไรก็ตามการกราบไหว้รูปเคารพไม่ได้ขยายออกไปเป็นวงกว้างจนกระทั่งคนที่เคยรับฟังคำสอนจากปากของโยชูวาได้เสียชีวิตทั้งหมด แต่คนเหล่านั้นได้ปูทางให้ลูกหลานละทิ้งความเชื่อไว้เสียแล้ว การที่คนอิสราเอลที่เข้ายึดครองแผ่นดินคานาอันได้ละเลยข้อห้ามของพระเจ้านั้นเท่ากับเป็นการหว่านเมล็ดพันธุ์แห่งความชั่วที่งอกเงยขึ้นจนสร้างความขมขื่นให้กับหลายชั่วอายุคน ชาวฮีบรูเคยมีชีวิตที่เรียบง่ายซึ่งช่วยให้พวกเขามีสุขภาพที่ดี แต่การคบหาสมาคมกับคนที่ไม่นับถือพระเจ้าได้นำพาให้พวกเขาตกอยู่ในการสนองกิเลสตัณหา สุขภาพจึงค่อยๆ แย่ลง สติปัญญากับการสำนึกผิดชอบชั่วดีก็พลอยตกต่ำไปด้วย คนอิสราเอลถูกแยกออกจากพระเจ้าเพราะความบาปของตนเอง ดังนั้นพละกำลังที่พวกเขาได้รับจากพระองค์ก็ถูกถอนคืน จึงไม่สามารถชนะศัตรูได้อีกต่อไป ด้วยเหตุนี้คนอิสราเอลจึงตกเป็นเมืองขึ้นของชนชาติต่างๆ ทั้งที่พวกเขาสามารถเอาชนะได้หากยังติดสนิทอยู่กับพระเจ้า {PP 544.4}

## {PP 545.1}

“เขาได้ละทิ้งพระเยโฮวาห์พระเจ้าแห่งบรรพบุรุษของเขา ผู้ทรงนำเขาออกมาจากแผ่นดินอียิปต์” “และนำพวกเขาในถิ่นทุรกันดารเหมือนนำฝูงแกะ” “พวกเขายั่วโทสะพระองค์ด้วยเรื่องสถานบูชาบนภูเขาสูง และพวกเขาทำให้พระองค์หวงแหนมากด้วยรูปเคารพ” ฉะนั้น “พระองค์ทิ้งที่พำนักของพระองค์ให้ร้างไว้ที่ชิโลห์ ซึ่งเป็นกระโจมที่พระองค์พำนักท่ามกลางมนุษย์ และพระองค์มอบพละกำลังของพระองค์ให้แก่การเป็นเชลย และพระบารมีของพระองค์ไว้ในมือของศัตรู” (ผู้วินิจฉัย 2:12 TH1971; สดุดี 78:52, 58, 60–61 NTV) ถึงกระนั้นพระองค์ไม่ได้ทรงทอดทิ้งคนของพระองค์เสียทีเดียว คนกลุ่มน้อยที่ซื่อสัตย์ต่อพระเยโฮวาห์ยังคงมีเหลืออยู่เสมอ นอกจากนั้นพระองค์ทรงบันดาลให้มีชายผู้แกร่งกล้าที่สัตย์ซื่อมาปราบปรามการกราบไหว้รูปปั้นและช่วยกอบกู้คนอิสราเอลจากมือของศัตรูเป็นครั้งเป็นคราว แต่เมื่อผู้นั้นตายจากไปและประชาชนไม่ได้อยู่ใต้การปกครองของเขาอีก พวกเขาก็ค่อยๆ กลับไปหารูปเคารพที่ตนเคยนับถือ ดังนั้นเรื่องการห่างเหินจากพระเจ้า การตีสอน การกลับใจ และการช่วยกู้จึงเกิดขึ้นซ้ำแล้วซ้ำอีก {PP 545.1}

## {PP 545.2}

กษัตริย์ชาวเมโสโปเตเมีย กษัตริย์ชาวโมอับ ตามด้วยชาวฟีลิสเตีย และชาวคานาอันแห่งกรุงฮาโซร์นำโดยแม่ทัพชื่อสิเสรา ต่างผลัดเปลี่ยนกันกดขี่ข่มเหงคนอิสราเอล พระเจ้าทรงช่วยให้โอทนีเอล ชัมการ์ เอฮูด นางเดโบราห์ และบาราคขึ้นมากอบกู้ประชาชนของตน แต่แล้ว “คนอิสราเอลก็ได้กระทำชั่วในสายพระเนตรของพระเจ้า และพระเจ้าทรงมอบเขาไว้ในมือของคนมีเดียน”<!--ผู้วินิจฉัย 6:1 TH1971--> ก่อนหน้านี้คนอิสราเอลเผ่าต่างๆ ที่อยู่ฟากตะวันออกของแม่น้ำจอร์แดนไม่ค่อยได้รับผลกระทบจากการกดขี่ข่มเหง แต่ในวิกฤตการณ์ครั้งนี้พวกเขาเป็นกลุ่มแรกที่โดนรังแก {PP 545.2}

## {PP 545.3}

ชาวอามาเลขผู้อาศัยอยู่ทางใต้ของแผ่นดินคานาอันกับชาวมีเดียนที่อาศัยอยู่ตามชายแดนทางตะวันออกและในทะเลทรายซึ่งห่างออกไปยังคงเป็นศัตรูของคนอิสราเอลอย่างไม่ยอมลดละ ในสมัยของโมเสสชาวมีเดียนเกือบถูกทำลายจนหมดสิ้น ต่อมาประชากรของพวกเขากลับเพิ่มทวีคูณและมีอำนาจมากยิ่งขึ้น ชาวมีเดียนหิวกระหายการแก้แค้น และโอกาสนั้นก็มาถึงเมื่อพระหัตถ์ของพระเจ้าที่คุ้มกันคนอิสราเอลได้ละจากพวกเขาไป ไม่เพียงแต่เผ่าต่างๆ ที่อยู่ทางทิศตะวันออกของแม่น้ำจอร์แดนเท่านั้นที่ได้รับผลกระทบ แต่แผ่นดินทั้งหมดต้องเผชิญกับการปล้นสะดมที่เลวร้ายของชาวมีเดียนผู้โหดเหี้ยมป่าเถื่อนจากทะเลทราย พวกเขาทะลักเข้ามาเต็มแผ่นดินพร้อมด้วยฝูงสัตว์เลี้ยง “เหมือนตั๊กแตนเป็นฝูงๆ”<!--ผู้วินิจฉัย 6:5 TH1971--> คนเหล่านี้เป็นดั่งโรคร้ายที่ระบาดทั่วแผ่นดินตั้งแต่แม่น้ำจอร์แดนจนถึงที่ราบฟีลิสเตีย พวกเขาเข้ามาช่วงต้นฤดูกาลเก็บเกี่ยวและอยู่จนกระทั่งสิ้นสุดการเก็บเกี่ยวนั้น มีการริบเอาธัญพืชจากไร่นาไปจนหมดสิ้น ทั้งกลั่นแกล้งรังแกคนอิสราเอลก่อนที่จะกลับไปยังทะเลทราย ด้วยเหตุนี้คนที่อาศัยตามชนบทจึงจำเป็นต้องทิ้งบ้านเรือนไปรวมตัวกันในกำแพงเมืองหรือลี้ภัยตามเมืองป้อมประการ บางคนถึงกับเข้าไปซ่อนตัวในถ้ำหรือตามโขดหินในภูเขา การกดขี่ครั้งนี้ดำเนินไป 7 ปี จนในที่สุดประชาชนผู้ทุกข์ระทมอยู่นั้นยอมศิโรราบต่อการตีสอนของพระเจ้าและสารภาพความบาปของตน พระเจ้าจึงทรงใช้คนมาช่วยกู้พวกเขา {PP 545.3}

## {PP 546.1}

กิเดโอนเป็นบุตรโยอาชจากเผ่ามนัสเสห์ วงศ์ตระกูลของท่านไม่มีตำแหน่งผู้นำ แต่ครอบครัวของโยอาชโดดเด่นในเรื่องความกล้าหาญและความซื่อตรง มีเสียงยกย่องร่ำลือถึงบุตรชายทั้งหลายของโยอาชว่า “แต่ละคนมีลักษณะท่าทางเป็นเจ้านาย” (ผู้วินิจฉัย 8:18 TNCV) ทุกคนเสียชีวิตในการต่อสู้กับชาวมีเดียนยกเว้นกิเดโอน กิตติศัพท์ของท่านทำให้ชาวมีเดียนเกิดความหวั่นวิตก พระเจ้าทรงเรียกให้กิเดโอนปลดปล่อยเพื่อนร่วมชาติในขณะที่ท่านกำลังนวดข้าวสาลีอยู่ ท่านได้ซ่อนข้าวไว้เล็กน้อยแต่ไม่กล้านวดข้าวที่ลานนวดปกติ ท่านจึงเลือกสถานที่ที่ใกล้กับบ่อย่ำองุ่นเพราะยังอีกนานกว่าจะถึงฤดูองุ่นสุกและคนทั้งหลายไม่ค่อยใส่ใจกับสวนองุ่นในเวลานั้น ขณะที่กิเดโอนหลบมาทำงานอยู่เงียบๆ ท่านคิดรำพึงถึงสถานภาพของคนอิสราเอลด้วยความเศร้าสลดและใคร่ครวญว่าจะหักแอกของผู้กดขี่ออกจากคอประชาชนของท่านได้อย่างไร {PP 546.1}

## {PP 546.2}

ทันใดนั้น “ทูตของพระเจ้า” ทรงปรากฏและทักทายกิเดโอนว่า “เจ้าบุรุษผู้กล้าหาญเอ๋ย พระเยโฮวาห์ทรงสถิตกับเจ้า” (ผู้วินิจฉัย 6:12 TKJV) {PP 546.2}

## {PP 546.3}

ฝ่ายกิเดโอนตอบว่า “ท่านเจ้าข้า ถ้าพระเจ้าทรงสถิตกับพวกเราแล้ว ไฉนเหตุเหล่านี้จึงเกิดขึ้นแก่เราเล่า และการอัศจรรย์ต่างๆ ของพระองค์ซึ่งปู่ย่าตายายเคยเล่าให้เราฟังว่า ‘พระเจ้าทรงนำเราออกจากอียิปต์มิใช่หรือ’ แต่สมัยนี้พระเจ้าทรงทอดทิ้งเราเสียแล้ว และทรงมอบเราไว้ในมือของพวกมีเดียน”<!--ผู้วินิจฉัย 6:13 TH1971--> {PP 546.3}

## {PP 547.1}

แล้วพระองค์ตรัสว่า[^1] “จงไปช่วยคนอิสราเอลให้พ้นจากเงื้อมมือพวกมีเดียนด้วยกำลังของเจ้านี่แหละ เราใช้เจ้าให้ไปแล้วมิใช่หรือ”<!--ผู้วินิจฉัย 6:14 TH1971--> {PP 547.1}

[^1]: ผู้เขียนใช้อักษรตัวพิมพ์ใหญ่นำหน้าคำว่า Angel of the Lord, Messenger, Covenant Angel และ Him เพื่อสื่อว่าผู้ที่สนทนากับกิเดโอนนั้นคือพระคริสต์

## {PP 547.2}

กิเดโอนต้องการสิ่งยืนยันว่า ผู้ที่สนทนาด้วยนั้นคือทูตแห่งพันธสัญญาที่ทรงช่วยเหลือคนอิสราเอลในอดีต ทูตสวรรค์เคยรอร่วมรับประทานอาหารที่อับราฮัมจัดไว้ให้ในระหว่างการสนทนา บัดนี้กิเดโอนจึงวิงวอนพระองค์ให้อยู่ต่อในฐานะแขกผู้ทรงเกียรติ จากนั้นกิเดโอนก็รีบกลับไปที่เต็นท์ของตนเพื่อเตรียมเนื้อลูกแพะกับขนมปังไร้เชื้อจากอาหารอันน้อยนิดที่ท่านมี เมื่อเตรียมเสร็จก็นำมาวางไว้ต่อพระพักตร์พระองค์ แต่พระองค์ทรงรับสั่งกิเดโอนว่า “จงวางเนื้อและขนมปังไม่ใส่เชื้อไว้บนหินก้อนนี้ และเอาน้ำแกงราด” (ผู้วินิจฉัย 6:20 TNCV) กิเดโอนได้กระทำตาม แล้วเครื่องยืนยันที่ท่านอยากเห็นก็เกิดขึ้น พระองค์ทรงยื่นไม้เท้าไปแตะเนื้อและขนมปังไร้เชื้อ มีประกายไฟลุกไหม้ขึ้นจากก้อนหินเผาผลาญเครื่องถวายจนหมดสิ้น แล้วพระองค์จึงอันตรธานไป {PP 547.2}

## {PP 547.3}

โยอาชผู้เป็นบิดาของกิเดโอนได้พลัดหลงจากพระเจ้าไปพร้อมกับเพื่อนร่วมชาติ เขาสร้างแท่นบูชาขนาดใหญ่ถวายพระบาอัลไว้ที่เมืองโอฟราห์อันเป็นถิ่นฐานของตน มีชาวเมืองไปนมัสการเป็นประจำ พระเจ้าทรงรับสั่งให้กิเดโอนทำลายแท่นบูชานี้แล้วไปสร้างแท่นใหม่เหนือก้อนหินที่มีเปลวไฟเผาผลาญเครื่องถวายของท่าน และให้ถวายเครื่องสัตวบูชาแด่พระเยโฮวาห์ที่นั่น ถึงแม้ระบบการถวายบูชาจะถูกมอบหมายให้พวกปุโรหิตทำพิธีเฉพาะที่แท่นแห่งเมืองชิโลห์ แต่เมื่อพระคริสต์ทรงเป็นผู้กำหนดระบบนี้ขึ้นมา และการถวายบูชาทั้งหมดทั้งสิ้นนั้นเล็งถึงพระองค์ พระองค์ย่อมมีอำนาจที่จะเปลี่ยนแปลงรายละเอียดได้ ก่อนที่คนอิสราเอลจะได้รับการปลดปล่อยจะต้องมีการต่อต้านการกราบไหว้พระบาอัลเสียก่อน กิเดโอนต้องประกาศสงครามกับการไหว้รูปเคารพก่อนที่จะออกไปสู้รบกับศัตรูของชนชาติของท่าน {PP 547.3}

## {PP 547.4}

กิเดโอนทำลายแท่นบูชาของพระบาอัลและสร้างแท่นใหม่ถวายพระเยโฮวาห์ตามคำสั่งอย่างซื่อสัตย์ ท่านรู้ว่าหากทำในตอนกลางวันย่อมมีคนขัดขวางเป็นแน่ จึงแอบทำตอนกลางคืนให้เสร็จในครั้งเดียวด้วยความช่วยเหลือจากคนใช้ของท่าน ชาวเมืองโอฟราห์โกรธเป็นฟืนเป็นไฟเมื่อไปนมัสการพระบาอัลในเช้าวันรุ่งขึ้น กิเดโอนคงถูกชาวเมืองรุมประชาทัณฑ์จนเสียชีวิตไปแล้วหากว่าโยอาชผู้รับรู้เรื่องของทูตแห่งพันธะสัญญาไม่ได้เข้ามาปกป้องลูกชายไว้เสียก่อน โยอาชกล่าวว่า “ท่านทั้งหลายจะสู้ความแทนพระบาอัลหรือ จะช่วยพระนั้นหรือ ใครสู้ความแทนพระบาอัลจะถูกประหารชีวิตในตอนเช้า ถ้าพระบาอัลเป็นพระแท้ ก็ให้สู้ความเองเถิด เพราะมีคนมาพังแท่นของท่าน” (ผู้วินิจฉัย 6:31 THSV) ถ้าพระบาอัลไม่สามารถปกป้องแท่นบูชาของท่านเอง แล้วจะไว้ใจให้ปกป้องผู้มานมัสการได้อย่างไร {PP 547.4}

## {PP 548.1}

ความคิดที่จะทำร้ายกิเดโอนจึงหมดไป แล้วเมื่อท่านเป่าแตรส่งสัญญาณให้รวมพลสู้ศึก ชายชาวเมืองโอฟราห์อยู่ในกลุ่มแรกๆ ที่มารวมตัวกันภายใต้ธงของท่าน มีการส่งม้าเร็วไปป่าวประกาศทั่วเผ่ามนัสเสห์ของท่านเอง และไปยังเผ่าอาเชอร์ เศบูลุน และนัฟทาลีด้วย แล้วทุกคนที่ได้ยินก็มารวมตัวกัน {PP 548.1}

## {PP 548.2}

กิเดโอนไม่กล้าเสนอตัวเองขึ้นเป็นแม่ทัพจนกว่าจะได้รับการยืนยันเพิ่มเติมว่าพระเจ้าทรงเรียกท่านสำหรับงานนี้และจะสถิตอยู่กับท่าน กิเดโอนจึงอธิษฐานว่า “ถ้าพระองค์จะช่วยกู้อิสราเอลด้วยมือของข้าพระองค์ ดังที่พระองค์ตรัสแล้วนั้น นี่แน่ะ ข้าพระองค์ได้วางกลุ่มขนแกะไว้ที่ลานนวดข้าว ถ้ามีน้ำค้างเฉพาะที่กลุ่มขนแกะเท่านั้น ส่วนที่พื้นดินโดยรอบนั้นแห้ง ข้าพระองค์ก็จะทราบว่า พระองค์จะทรงช่วยกู้อิสราเอลด้วยมือของข้าพระองค์ ดังที่พระองค์ตรัสนั้น” (ผู้วินิจฉัย 6:36–37 THSV) เช้าวันต่อมากลุ่มขนแกะก็เปียกในขณะที่พื้นดินโดยรอบแห้งสนิท แต่กิเดโอนเกิดความสงสัยขึ้นมา เพราะตามธรรมชาติแล้วขนแกะจะดูดซับความชื้นในอากาศ การทดสอบนี้จึงยังฟันธงไม่ได้ ฉะนั้นท่านจึงขอให้สลับหมายสำคัญโดยวิงวอนพระเจ้าอย่าได้ทรงพิโรธที่ท่านใช้ความระมัดระวังเป็นพิเศษ แล้วท่านก็ได้รับตามที่ทูลขอ {PP 548.2}

## {PP 548.3}

เหตุการณ์นี้ทำให้กิเดโอนรู้สึกมั่นใจมากขึ้น ท่านจึงนำกองกำลังของท่านออกไปทำศึกกับฝ่ายศัตรูที่บุกรุกเข้ามา “คนมีเดียน และคนอามาเลข และชาวตะวันออกก็รวมกันยกทัพข้ามแม่น้ำจอร์แดนมาตั้งค่ายอยู่ในที่ลุ่มยิสเรเอล” (ผู้วินิจฉัย 6:33 THSV) กองทหารทั้งหมดที่อยู่ภายใต้การบังคับบัญชาของกิเดโอนมีจำนวนเพียง 32,000 นาย ส่วนกองทัพฝ่ายศัตรูที่อยู่ตรงหน้าท่านนั้นมีมากเกินคณานับ แต่พระวจนะของพระเจ้ามายังกิเดโอนว่า “คนที่อยู่กับเจ้ายังมีมากเกินไปที่เราจะมอบคนมีเดียนไว้ในมือของพวกเขา เกรงว่าอิสราเอลจะทะนงตัวต่อเรา โดยกล่าวว่า ‘มือของข้าเองได้กู้ข้าไว้’ เพราะฉะนั้น เดี๋ยวนี้จงประกาศให้ประชาชนได้ยินว่า ‘คนไหนกลัวจนตัวสั่น ก็ให้กลับไปเสียจากภูเขากิเลอาด’” (ผู้วินิจฉัย 7:2–3 THSV) คนที่ไม่กล้าประจัญหน้ากับความทุกข์หรือภัยอันตราย และคนที่ยังมีความอาลัยอาวรณ์ฝ่ายโลกจนไม่มีแก่ใจทำงานของพระเจ้าย่อมไม่ช่วยเพิ่มศักยภาพให้กองทัพอิสราเอล อยู่ไปก็มีแต่จะทำให้กองทัพอ่อนแอลง {PP 548.3}

## {PP 548.4}

คนอิสราเอลมีกฎหมายอยู่ข้อหนึ่งว่า ก่อนเข้าสู่สนามรบจะต้องมีการประกาศต่อทหารทั้งกองทัพว่า “ใครที่สร้างบ้านใหม่ และยังไม่ได้ทำพิธีถวายบ้านนั้น ให้ผู้นั้นกลับไปบ้านของตน เกรงว่าเขาจะตายเสียในสงคราม และคนอื่นจะถวายบ้านนั้น ใครที่ปลูกสวนองุ่นและยังไม่ได้รับประทานผลจากสวนองุ่นนั้น ให้ผู้นั้นกลับไปบ้าน เกรงว่าเขาจะตายเสียในสงคราม และคนอื่นจะรับประทานผลองุ่นนั้น ใครที่หมั้นหญิงไว้เป็นภรรยาแล้ว แต่ยังไม่ได้แต่งงานกัน ให้ผู้นั้นกลับไปบ้านของตน เกรงว่าเขาจะตายเสียในสงคราม และชายอื่นจะได้แต่งงานกับเธอ” จากนั้นเจ้าหน้าที่ยังต้องกล่าวแก่คนทั้งปวงเพิ่มเติมว่า “ใครที่กลัวและมีใจวิตก ให้ผู้นั้นกลับไปบ้านของตนเสีย เกรงว่าใจของพี่น้องของเขาจะละลายไปเหมือนกับใจของเขา” (เฉลยธรรมบัญญัติ 20:5–8 THSV) {PP 548.4}

## {PP 549.1}

เนื่องจากจำนวนพลที่อยู่กับท่านน้อยมากเมื่อเทียบกับฝ่ายศัตรู กิเดโอนจึงไม่ประกาศตามระเบียบการปกติ ท่านตกใจเมื่อพระเจ้าตรัสว่ากองทัพของท่านมีจำนวนมากเกินไป แต่พระองค์ทอดพระเนตรเห็นสภาพจิตใจของประชากรของพระองค์ที่มีความเย่อหยิ่งและขาดความเชื่อ ครั้งเมื่อกิเดโอนเร่งเร้าให้ประชาชนเข้าร่วมเป็นทหารก็มีคนตอบรับด้วยดี แต่หลายคนรู้สึกหวาดหวั่นเมื่อเห็นกองกำลังมหึมาของชาวมีเดียน อย่างไรก็ตามหากคนอิสราเอลสามารถชนะศัตรูได้ในสภาพที่เป็นอยู่นี้ พวกเขาคงลำพองผยองตัวแทนที่จะสรรเสริญพระเจ้าที่ประทานชัยชนะให้ {PP 549.1}

## {PP 549.2}

กิเดโอนเชื่อฟังพระดำรัสของพระเจ้า แต่ก็หนักใจเมื่อเห็นทหาร 22,000 นายขอกลับบ้าน ซึ่งมากกว่าสองในสามของทหารทั้งหมด แล้วพระวจนะของพระเจ้ามายังกิเดโอนอีกครั้งว่า “ยังมีคนมากเกินไป จงพาพวกเขาลงไปที่แหล่งน้ำ เราจะเลือกพวกเขาที่นั่น ถ้าเราบอกว่า ‘คนนี้จะไปกับเจ้า’ เขาก็จะไป แต่ถ้าเราบอกว่า ‘คนนี้จะไม่ไปกับเจ้า’ เขาก็จะไม่ไป” (ผู้วินิจฉัย 7:4 TNCV) กำลังพลถูกนำลงไปที่ริมน้ำโดยเข้าใจว่าพวกเขากำลังจะบุกโจมตีศัตรู มีคนจำนวนหนึ่งกวักน้ำขึ้นมาดื่มในขณะที่รีบเดินข้ามไป แต่คนส่วนใหญ่คุกเข่าลงและบรรจงดื่มน้ำจากลำธารตามสบาย คนที่กวักน้ำขึ้นดื่มมีเพียง 300 นาย จากจำนวนพล 10,000 นายที่เหลือ แต่พระเจ้าทรงเลือกคนเหล่านี้ ส่วนคนอื่นก็ให้กลับบ้าน {PP 549.2}

## {PP 549.3}

มีหลายครั้งที่อุปนิสัยถูกทดสอบด้วยวิธีการง่ายๆ คนที่สนแต่ความต้องการส่วนตัวในยามคับขันไม่ใช่คนที่พึ่งพาได้ในภาวะฉุกเฉิน งานของพระเจ้าไม่มีตำแหน่งรองรับสำหรับคนเกียจคร้านหรือคนที่บำรุงบำเรอแต่ตนเอง คนที่พระองค์ทรงเลือกคือคนจำนวนน้อยนิดที่ไม่ยอมให้ความเห็นแก่ตัวมาหน่วงเหนี่ยวพวกเขาจากการทำตามหน้าที่ ทั้ง 300 คนที่ถูกเลือกมานั้นไม่เพียงแต่มีความกล้าหาญและสามารถควบคุมตัวเองได้ แต่มีความเชื่อด้วย พวกเขาไม่ได้ทำให้ตนมีมลทินมัวหมองด้วยการไหว้รูปเคารพ แต่ยอมรับฟังพระดำรัสของพระเจ้า จึงเป็นคนที่พระองค์ทรงสามารถใช้เพื่อกู้อิสราเอลได้ ชัยชนะไม่ได้ขึ้นอยู่กับจำนวนคน พระเจ้าทรงสามารถกอบกู้โดยใช้คนจำนวนน้อยได้ดีเท่ากับการกอบกู้โดยใช้คนจำนวนมาก พระเกียรติที่พระองค์ได้รับจากอุปนิสัยของผู้รับใช้ของพระองค์มีมากกว่าพระเกียรติที่มาจากจำนวนของผู้คนที่มีอยู่มาก {PP 549.3}

## {PP 550.1}(Edit to here)

คนอิสราเอลตั้งหลักอยู่บนขอบหน้าผาที่สามารถมองลงไปเห็นค่ายของผู้บุกรุกตรงหุบเขาเบื้องล่าง “ฝ่ายคนมีเดียน และคนอามาเลขกับชาวตะวันออกนอนอยู่ตามหุบเขาเหมือนตั๊กแตนเป็นฝูงๆ ฝูงอูฐของเขาก็นับไม่ถ้วน มากดุจเม็ดทรายที่ฝั่งทะเล” (ผู้วินิจฉัย 7:12 TH1971) กิเดโอนสั่นเทิ้มเมื่อคิดถึงการสู้รบของวันรุ่งขึ้น แต่พระเจ้าตรัสกับท่านในคืนนั้นให้ลงไปถึงค่ายคนมีเดียนกับปูราห์ซึ่งเป็นคนใช้ เพื่อรับฟังสิ่งที่จะช่วยให้มีกำลังใจ กิเดโอนจึงลงไปอยู่เงียบๆ ในความมืด และได้ยินทหารคนหนึ่งกำลังเล่าความฝันให้เพื่อนทหารฟังว่า “มีขนมบารลีก้อนหนึ่งกลิ้งเข้ามาในค่ายของพวกมีเดียน มาถึงเต็นท์ โดนเต็นท์ ทำให้เต็นท์ล้มลง พลิกขึ้น แล้วก็ราบไป” ส่วนเพื่อนนั้นตอบด้วยถ้อยคำที่ปลุกเร้าใจของกิเดโอนซึ่งแอบฟังอยู่เงียบๆ ว่า “นี่ไม่ใช่อื่นไกลเลย นอกจากกระบี่ของกิเดโอนบุตรโยอาชบุรุษของอิสราเอล พระเจ้าได้ทรงมอบพวกมีเดียน และกองทัพทั้งสิ้นไว้ในมือของเขาแล้ว” กิเดโอนฟังออกว่านั่นคือพระสุรเสียงของพระเจ้าที่ตรัสผ่านทหารชาวมีเดียน ท่านจึงกลับไปหากำลังพลเพียงไม่กี่นายที่อยู่ภายใต้การบัญชาการของท่าน พร้อมกล่าวว่า “จงลุกขึ้นเถิด เพราะว่าพระเจ้าทรงมอบกองทัพคนมีเดียนไว้ในมือของท่านทั้งหลายแล้ว” (ผู้วินิจฉัย 7:13–15 TH1971) {PP 550.1}

## {PP 550.2}

พระเจ้าทรงแนะนำแผนโจมตีให้กิเดโอน ท่านจึงลงมือปฏิบัติทันที โดยให้ทหาร 300 นายแบ่งออกเป็น 3 กอง มีการแจกแตรให้คนละตัว พร้อมคบเพลิงที่มีหม้อดินครอบไว้คนละชุด ให้ทหารทั้ง 3 กองเข้าหาค่ายชาวมีเดียนจากคนละทิศทาง พอกลางดึกเมื่อกิเดโอนเป่าแตรส่งสัญญาณเข้าประจัญบาน กองกำลังทั้งสามก็เป่าแตร ทุบหม้อดินให้คบเพลิงลุกสว่าง และวิ่งกรูเข้าใส่ศัตรูพร้อมส่งเสียงคำรามดังลั่นว่า “กระบี่ของพระเจ้าและของกิเดโอน” (ผู้วินิจฉัย 7:20 TH1971) {PP 550.2}

## {PP 550.3}

กองทัพมีเดียนที่กำลังหลับใหลอยู่พลันตื่นขึ้นหันมองไปก็เห็นแสงคบเพลิงมาจากทุกด้าน ทั้งได้ยินเสียงแตรและเสียงตะโกนของศัตรูดังระงมจากทั่วทุกสารทิศ ชาวมีเดียนสติแตกเพราะคิดว่ากำลังถูกโจมตีโดยกองทัพที่ใหญ่มหาศาล พวกเขาโหวกเหวกโวยวายหนีเอาชีวิตรอด พอเห็นเพื่อนทหารชาวมีเดียนด้วยกันก็หลงเข้าใจผิดว่าเป็นฝ่ายศัตรู จึงลงมือฆ่ากันเอง เมื่อข่าวการได้รับชัยชนะกระจายออกไป ชายชาวอิสราเอลนับพันนับหมื่นที่ถูกส่งกลับบ้านก็ออกมาร่วมไล่ตามศัตรูที่กำลังหนีหัวซุกหัวซุน ทหารมีเดียนมุ่งหน้าไปทางแม่น้ำจอร์แดนโดยหวังว่าจะสามารถข้ามไปยังอาณาเขตของตนที่ฝั่งกระโน้นของแม่น้ำ กิเดโอนส่งม้าเร็วไปยังเผ่าเอฟราอิมให้ออกมาสกัดผู้หลบหนีตามท่าน้ำทางใต้ ในขณะเดียวกันกิเดโอนพร้อมทหาร 300 นายของท่าน “อ่อนเปลี้ยแต่ก็ยังติดตามไป”<!--ผู้วินิจฉัย 8:4--> ท่านไล่ตามศัตรูไปติดๆ จนถึงฟากโน้นของแม่น้ำ เจ้าเมืองชาวมีเดียน 2 คนคือเศบาห์และศัลมุนนาที่บัญชาการเหนือกองทัพทั้งสิ้นของชาวมีเดียนสามารถหนีไปพร้อมทหาร 15,000 นาย แต่กิเดโอนได้จับเจ้าเมืองทั้งสองคนนี้ฆ่าตาย ส่วนทหารก็แตกกระเจิงไป {PP 550.3}

## {PP 553.1}

ฝ่ายผู้บุกรุกเสียชีวิตอย่างน้อย 120,000 คนในการพ่ายแพ้ครั้งนี้ กำลังทหารของชาวมีเดียนสิ้นซากจนพวกเขาไม่สามารถทำสงครามกับคนอิสราเอลได้อีก ข่าวที่พระเจ้าของคนอิสราเอลทรงสู้รบเพื่อคนของพระองค์อีกครั้งแพร่สะพัดไปอย่างกว้างขวาง ความหวาดกลัวที่เกิดขึ้นกับชนชาติโดยรอบเมื่อได้ยินถึงวิธีการอันง่ายดายที่คนอิสราเอลเอาชนะเผ่าพันธุ์ทแกล้วทหารนั้นเกินคำบรรยาย {PP 553.1}

## {PP 553.2}

ผู้นำที่พระเจ้าทรงเลือกมาเพื่อพิชิตชาวมีเดียนไม่มีตำแหน่งสำคัญในอิสราเอล ไม่ได้เป็นผู้ปกครอง ไม่ได้เป็นปุโรหิต หรือเป็นคนเลวี กิเดโอนถือว่าตัวเองเป็นคนที่ต่ำต้อยที่สุดในครอบครัวของบิดา แต่พระเจ้าทรงเห็นว่าท่านเป็นคนกล้าหาญและมีความซื่อสัตย์สุจริต ท่านไม่พึ่งพาความคิดอ่านของตัวเอง แต่ยินดีทำตามการทรงนำของพระเจ้า พระองค์ไม่ทรงเลือกคนที่มีความสามารถมากที่สุดเสมอไปสำหรับงานของพระองค์ แต่ทรงเลือกผู้ที่พระองค์ทรงใช้ได้มากที่สุด “ความถ่อมตัวมาก่อนเกียรติ” (สุภาษิต 15:33 THSV) พระเจ้าทรงงานได้ผลมากที่สุดผ่านคนที่ตระหนักว่าตนเองไม่ดีพอ คือคนที่จะพึ่งพาพระองค์สำหรับพละกำลังและการทรงนำ พระองค์จะทรงทำให้เขาเข้มแข็งโดยผสานความอ่อนแอของเขาเข้าด้วยกับพระกำลังของพระองค์ และจะทรงทำให้ชาญฉลาดด้วยการผูกโยงความเขลาของเขาเข้ากับพระปัญญาของพระองค์ {PP 553.2}

## {PP 553.3}

ถ้าคนของพระเจ้าเห็นความสำคัญของความนอบน้อมถ่อมตนที่แท้จริง พระองค์จะทรงสามารถช่วยเหลือพวกเขาได้มากกว่านี้อย่างแน่นอน แต่มีน้อยคนนักที่รับผิดชอบเรื่องใหญ่ได้ หรือประสบความสำเร็จในเรื่องที่สำคัญโดยไม่หลงตัวเองและลืมไปว่าความสำเร็จนั้นมาจากพระเจ้า นี่เป็นสาเหตุที่พระองค์ทรงมองข้ามคนที่โลกยกย่องว่าเป็นคนสำคัญ เป็นคนเก่งและฉลาดเพื่อมาเป็นผู้รับใช้ของพระองค์ เพราะคนเหล่านี้มักจะทะนงตัวและเชื่อแต่ความสามารถของตน พวกเขารู้สึกมั่นใจที่จะลงมือทำสิ่งต่างๆ โดยไม่ต้องปรึกษาพระเจ้า {PP 553.3}

## {PP 554.1}

ขณะที่กองทัพโยชูวาล้อมเมืองเยรีโคหรือเมื่อกองกำลังน้อยของกิเดโอนต่อสู้กับกองทัพใหญ่ของมีเดียน พวกเขาเพียงแค่เป่าแตรแล้วศัตรูก็ถูกทำลาย ที่เป็นเช่นนี้ได้ก็เพราะฤทธานุภาพของพระเจ้า แผนปฏิบัติการที่ยอดเยี่ยมที่สุดที่มนุษย์เคยคิดค้นมา จะล้มเหลวไม่เป็นท่าถ้าปราศจากฤทธิ์อำนาจและสติปัญญาของพระเจ้า ในขณะที่วิธีการใดที่อาจดูไร้วี่แววก็จะสำเร็จได้เมื่อถูกกำหนดโดยพระองค์ และถูกปฏิบัติโดยผู้ที่ถ่อมใจและมีความเชื่อ การต่อสู้ฝ่ายจิตวิญญาณของคริสเตียนต้องมีความไว้วางใจในพระเจ้าและเชื่อฟังตามน้ำพระทัยของพระองค์ เช่นเดียวกับกิเดโอนและโยชูวาที่ต้องสู้รบกับชาวคานาอัน พระเจ้าทรงสำแดงฤทธานุภาพของพระองค์ในการช่วยคนอิสราเอลครั้งแล้วครั้งเล่าเพื่อให้พวกเขามีความเชื่อในพระองค์ อันนำไปสู่การแสวงหาความช่วยเหลือของพระองค์ด้วยความมั่นใจทุกครั้งเมื่อต้องประสบภาวะคับขัน พระเจ้าทรงพร้อมที่จะมีส่วนร่วมในความพยายามของประชากรของพระองค์ในทุกๆ วัน และจะทรงใช้ผู้ที่ขาดกำลังเพื่อทำในสิ่งที่ยิ่งใหญ่ ทั่วทั้งสวรรค์รอคอยให้เราขอกำลังและสติปัญญา พระเจ้าทรง “สามารถกระทำเกินกว่าที่เราจะทูลขอหรือคาดคิดได้” (เอเฟซัส 3:20 TNCV) {PP 554.1}

## {PP 554.2}

หลังกลับจากการไล่ล่าศัตรู กิเดโอนก็โดนเพื่อนร่วมชาติตำหนิติเตียน ครั้งที่คนอิสราเอลมารวมตัวกันเพื่อต่อสู้ชาวมีเดียนตามคำเรียกร้องของท่าน เผ่าเอฟราอิมไม่ได้มาร่วมด้วย เพราะมองว่าเป็นการเสี่ยงที่จะต้องเอาชีวิตไปทิ้ง และเมื่อกิเดโอนไม่ได้เชิญพวกเขาอย่างเป็นทางการ คนเอฟราอิมจึงใช้เป็นข้ออ้างที่จะไม่มาร่วมกับกลุ่มพี่น้อง แต่พอได้ยินว่าคนอิสราเอลกำลังรับชัยชนะ พวกเขากลับรู้สึกอิจฉาที่ไม่มีส่วนในการพิชิตศัตรู ตอนที่คนอิสราเอลปราบชาวมีเดียนจนแตกพ่าย ชาวเอฟราอิมได้ไปยึดท่าน้ำต่างๆ ของแม่น้ำจอร์แดนตามคำสั่งของกิเดโอนเพื่อไม่ให้คนมีเดียนที่เหลืออยู่หนีหลุดรอดไปได้ ด้วยเหตุนี้ศัตรูจำนวนมากจึงถูกฆ่าตายรวมถึงโอเรบและเศเอบเจ้านายสองคนของชาวมีเดียน ดังนั้นชาวเอฟราอิมจึงติดตามเก็บกวาดเพื่อให้ชัยชนะนั้นสมบูรณ์ อย่างไรก็ดีพวกเขาอิจฉาและโกรธเคืองกิเดโอนอย่างกับว่าท่านทำตามแผนและความต้องการของตัวเองโดยพลการ พวกเขาดูไม่ออกว่าชัยชนะของคนอิสราเอลครั้งนี้มาจากพระหัตถ์ของพระเจ้า ทั้งไม่ให้ความสำคัญกับฤทธานุภาพและพระเมตตาของพระองค์ที่ทรงช่วยกู้พวกเขา ความจริงข้อนี้แหละที่แสดงให้เห็นว่าพวกเขาไม่คู่ควรที่จะถูกเรียกให้เป็นเครื่องมือพิเศษสำหรับงานของพระองค์ {PP 554.2}

## {PP 555.1}

คนเอฟราอิมกลับมาพร้อมกับข้าวของที่ยึดได้จากศัตรู และตำหนิกิเดโอนอย่างเดือดดาลว่า “ทำไมท่านจึงทำกับเราอย่างนี้ คือเมื่อท่านยกไปต่อสู้พวกมีเดียนนั้น ท่านก็ไม่ได้เรียกเราไปรบด้วย” (ผู้วินิจฉัย 8:1 THSV) {PP 555.1}

## {PP 555.2}

ฝ่ายกิเดโอนตอบว่า “สิ่งที่เราทำมาแล้วจะเปรียบเทียบกับสิ่งที่ท่านทั้งหลายทำได้หรือ ผลองุ่นที่ชาวเอฟราอิม*เก็บเล็ม*ก็ยังดีกย่าผลองุ่นที่อาบีเยเซอร์*เก็บเกี่ยว*ไม่ใช่หรือ *พระเจ้า*ประทานโอเรบและเศเอบเจ้านายมีเดียนไว้ในมือของท่านทั้งหลาย ข้าพเจ้าสามารถทำอะไรที่จะเทียบกับท่านได้เล่า” (ผู้วินิจฉัย 8:2–3 THSV) {PP 555.2}

## {PP 555.3}

ไม่ใช่เรื่องยากที่จะแปลงความริษยาให้กลายเป็นการวิวาทที่จบลงด้วยการนองเลือด แต่คำตอบที่สุขุมของกิเดโอนทำให้ความขุ่นเคืองของคนเอฟราอิมสงบลง พวกเขาจึงกลับบ้านโดยสันติ ในเรื่องที่เกี่ยวข้องกับหลักการกิเดโอนมีความหนักเน่นไม่ยอมอ่อนข้อ ส่วนเมื่อยามสงครามท่านเป็น “นกรบกล้าหาญ” แต่ในขณะเดียวกันท่านยังแสดงถึงความสุภาพที่ยากจะได้พบเห็น {PP 555.3}

## {PP 555.4}

คนอิสราเอลรู้สึกขอบคุณกิเดโอนที่ช่วยกอบกู้พวกเขาจากชาวมีเดียนจึงเสนอให้แต่งตั้งท่านมาเป็นกษัตริย์ทั้งให้ลูกหลานสืบราชบัลลังก์ แต่ข้อเสนอนี้ขัดต่อการปกครองของพวกเขาที่มีพระเจ้าเป็นประมุขอย่างสิ้นเชิง พระเจ้าทรงเป็นกษัตริย์ของคนอิสราเอล และการแต่งตั้งมนุษย์ขึ้นมาดำรงตำแหน่งนี้ก็เท่ากับเป็นการปฏิเสธพระองค์ กิเดโอนเข้าใจเรื่องนี้ดี และคำตอบของท่านแสดงให้เห็นถึงเจตนาที่จริงใจและน่ายกย่อง ซึ่งท่านกล่าวว่า “เราจะไม่ปกครองท่านทั้งหลาย และบุตรของเราก็จะไม่ปกครองท่านทั้งหลาย พระเจ้าจะทรงปกครองท่านทั้งหลายเอง” (ผู้วินิจฉัย 8:23 TH1971) {PP 555.4}

## {PP 555.5}

ถึงกระนั้นกิเดโอนก็ยังหลงผิดในเรื่องอื่นซึ่งนำความหายนะมาสู่ครอบครัวของท่านและสู่คนอิสราเอลทั้งปวง ช่วงพักหลังการสู้รบครั้งใหญ่มักจะมีความอันตรายยิ่งกว่าช่วงการต่อสู้ นี่คือสภาวะอันตรายที่กิเดโอนต้องเผชิญ ท่านรู้สึกกระสับกระส่าย ก่อนหน้านี้ท่านเต็มใจที่จะทำตามพระบัญชาของพระเจ้า แต่คราวนี้แทนที่จะรอคอยการทรงนำของพระองค์ ท่านกลับเริ่มวางแผนให้กับตัวเอง ทุกครั้งที่กองทัพของพระเจ้าชนะอย่างขาดลอย ซาตานจะผนึกกำลังเป็นสองเท่าเพื่อทำลายภารกิจของพระองค์ ฉะนั้นจึงมีความคิดและแผนการผุดเข้ามาในใจของกิเดโอนอันเป็นเหตุให้คนอิสราเอลหลงผิด {PP 555.5}

## {PP 555.6}

เนื่องจากพระเจ้าทรงบัญชาให้ท่านถวายสัตวบูชาเหนือก้อนศิลาที่ทูตสวรรค์เคยปรากฏ กิเดโอนจึงสรุปไปเองว่าพระองค์ทรงแต่งตั้งให้ท่านทำหน้าที่ปุโรหิต ท่านดำเนินการหาสถานที่ที่เหมาะสมและสร้างระบบนมัสการที่คล้ายคลึงกับการถวายบูชาที่พลับพลาโดยไม่รอการอนุญาตจากพระเจ้า ด้วยกระแสความนิยมจากประชาชนทำให้ท่านสามารถดำเนินตามแผนการของตนได้โดยง่าย ประชาชนนำตุ้มหูทองคำที่ริบมาจากชาวมีเดียนมาแบ่งให้เป็นส่วนของท่านตามที่ท่านร้องขอ นอกจากนั้นประชาชนก็รวบรวมวัสดุแพงๆ ทั้งบรรดาเสื้อผ้าของเจ้านายชาวมีเดียนที่มีการประดับประดาอย่างหรูหรามามอบให้ท่าน กิเดโอนนำวัสดุเหล่านี้มาประดิษฐ์เป็นเอโฟดและทับทรวงที่ลอกเลียนแบบมาจากชุดของมหาปุโรหิต การกระทำของท่านกลายเป็นบ่วงแร้วสำหรับท่านเอง รวมทั้งครอบครัวและคนอิสราเอลทั้งชาติด้วย การนมัสการนอกลู่นอกทางครั้งนี้เป็นเหตุให้คนจำนวนมากทิ้งพระเจ้าอย่างสิ้นเชิงและหันไปกราบไหว้รูปเคารพในที่สุด หลังจากที่กิเดโอนเสียชีวิตแล้ว มีคนมากมายรวมถึงคนในครอบครัวของท่านที่พากันหลงไปจากพระเจ้าอันเป็นผลจากการกระทำดังกล่าว ประชาชนถูกนำออกห่างจากพระเจ้าโดยคนเดียวกันกับคนที่เคยล้มล้างการไหว้รูปเคารพของพวกเขานั่นเอง {PP 555.6}

## {PP 556.1}

มีน้อยคนนักที่ตระหนักว่าคำพูดและการกระทำของตนส่งผลกระทบตกทอดถึงคนอื่นมากมายเพียงใด หลายครั้งที่ความผิดพลาดของพ่อแม่ยังคงส่งผลลัพธ์ที่เลวร้ายที่สุดไปยังลูกหลานหลังจากที่ตนล่วงลับไปนานแล้ว ทุกคนล้วนมีพลังโน้มน้าวซึ่งกันและกัน และจะต้องรับผิดชอบต่อผลของพลังดังกล่าว ทุกคำพูดและการกระทำย่อมมีพลังที่ส่งผลถึงชีวิตหน้า เมื่อนั้นจะปรากฏชัดว่าการใช้ชีวิตของเราส่งอิทธิพลต่อคนอื่นอย่างไร พฤติกรรมและวาจาจะสะท้อนกลับมาหาเราอย่างแน่นอนไม่ว่าจะเป็นพระพรหรือการสาปแช่ง คติพจนี้ทำให้เห็นว่าชีวิตเป็นสิ่งที่ควรเอาใจใส่ และควรนำเราให้เข้าใกล้ชิดกับ`พระเจ้าด้วยการถ่อมใจทูลขอพระองค์ให้ทรงนำเราด้วยสติปัญญาของพระองค์ {PP 556.1}

## {PP 556.2}

ผู้ที่ดำรงตำแหน่งสูงสุดอาจนำคนอื่นให้หลงผิดได้ คนที่ปราดเปรื่องที่สุดก็ยังผิดพลาดได้ คนที่แข็งเกร่งที่สุดอาจสะดุดล้มลงได้เช่นกัน เราต้องการแสงสว่างจากเบื้องบนที่ส่องมายังหนทางของเราอย่างต่อเนื่อง มีสิ่งเดียวที่รับประกันความปลอดภัยของเราได้ นั่นคือการไว้วางใจอย่างหมดสิ้นต่อพระองค์ผู้ตรัสว่า “จงตามเรามา” (มัทธิว 4:19) {PP 556.2}

## {PP 556.3}

หลังจากกิเดโอนเสียชีวิตแล้ว “คนอิสราเอลมิได้ระลึกถึงพระเยโฮวาห์พระเจ้าของตน ผู้ทรงช่วยเขาให้พ้นมือศัตรูรอบด้าน เขามิได้แสดงความเมตตาแก่ครอบครัวเยรุบบาอัล (คือกิเดโอน) เป็นการตอบแทนความดีซึ่งกิเดโอนได้กระทำแก่คนอิสราเอล” (ผู้วินิจฉัย 8:34–35 TH1971) ประชาชนลืมเรื่องที่กิเดโอนเคยช่วยเหลือคนอิสราเอล ท่านเป็นทั้งผู้วินิจฉัยและผู้กอบกู้ของพวกเขา แต่ประชาขนกลับตั้งอาบีเมเลคลูกเมียน้อยของท่านให้เป็นกษัตริย์ จากนั้นอาบีเมเลคได้สังหารลูกในสมรสของกิเดโอนทุกคนยกเว้นคนหนึ่งเพื่อรักษาอำนาจของตนไว้ เมื่อมนุษย์ละทิ้งการยำเกรงพระเจ้าไม่นานนักก็จะละทิ้งความสัตย์สุจริตและศักดิ์ศรีไปด้วย หากเราทราบซึ้งในพระเมตตาของพระเจ้าก็จะทราบซึ้งกับคนอย่างกิเดโอนที่พระองค์ทรงใช้เพื่อนำพระพรมาสู่คนของพระองค์ ความโหดร้ายที่คนอิสราเอลกระทำต่อครอบครัวของกิเดโอนเป็นผลโดยตรงจากการที่ประชาชนหยามเหยียดพระคุณของพระเจ้า {PP 556.3}

## {PP 557.1}

หลังจากอาบีเมเลคเสียชีวิตมีผู้วินิจฉัยที่ยำเกรงพระเจ้าหลายคนผลัดกันปกครอง ซึ่งสามารถยับยั้งการไหว้รูปเคารพไปได้ระยะหนึ่ง แต่ในที่สุดประชาชนก็หันกลับไปปฏิบัติตามชนชาติทั้งหลายโดยรอบที่ไม่นับถือพระเจ้า รูปปั้นเทพเจ้าของชนชาติเหล่านั้นได้หันเหจิตใจของคนอิสราเอลออกห่างจากพระเจ้าของบรรพบุรุษ ในบรรดาเผ่าของคนอิสราเอลที่อาศัยอยู่ทางทิศเหนือมีหลายคนนมัสการเทพเจ้าต่างๆ ของชาวซีเรียและเมืองไซดอน ฝ่ายคนอิสราเอลที่อยู่ทางตะวันออกก็นมัสการพระทั้งหลายของชาวโมอับและชาวอัมโมน ส่วนคนที่อยู่ทางตะวันตกเฉียงใต้ก็หลงกราบไหว้รูปเคารพของชาวฟีลิสเตีย แต่การละทิ้งพระเจ้านั้นได้รับโทษอย่างทันท่วงที ชาวอัมโมนได้ปราบปรามคนอิสราเอลเผ่าต่างๆ ที่อยู่ทางตะวันออก แล้วข้ามแม่น้ำจอร์แดนมาบุกรุกอาณาเขตของเผ่ายูดาห์และเผ่าเอฟราอิม ส่วนด้านตะวันตกชาวฟีลิสเตียก็รุกล้ำเข้ามาจากที่ราบข้างทะเลและปล้นสะดมรวมถึงเผาบ้านเมืองทั้งใกล้และไกล เป็นอีกครั้งที่เหมือนว่าคนอิสราเอลจะถูกทอดทิ้งให้ตกอยู่ในมือของศัตรูชนชาติต่างๆ ที่ล้วนแล้วไร้ซึ่งความปรานี {PP 557.1}

## {PP 557.2}

ประชาชนกลับมาแสวงหาความช่วยเหลือจากพระเจ้าอีกครั้งแม้ว่าพวกเขาได้ทอดทิ้งและสบประมาทพระองค์ไปแล้ว “คนอิสราเอลร้องทุกข์ต่อพระเจ้าว่า ‘ข้าพระองค์ทั้งหลายได้กระทำบาปต่อพระองค์ เพราะว่าข้าพระองค์ได้ทอดทิ้งพระเจ้าของข้าพระองค์เสีย และปรนนิบัติบรรดาพระบาอัล’” (ผู้วินิจิฉัย 10:10 TH1971) แต่ความเศร้าเสียใจของพวกเขาไม่ได้นำไปสู่การกลับใจอย่างแท้จริง ประชาชนโหยไห้เพราะความทุกข์ที่เกิดจากความบาปของตน ไม่ใช่เพราะสำนึกได้ว่าตนลบหลู่พระเกียรติของพระเจ้าด้วยการฝ่าฝืนพระบัญญัติอันบริสุทธิ์ของพระองค์ การกลับใจที่แท้จริงไม่ได้ประกอบด้วยความเศร้าเสียใจเพราะบาปเพียงอย่างเดียว แต่รวมถึงการหันเสียจากความชั่วอย่างแน่วแน่อีกด้วย {PP 557.2}

## {PP 557.3}

พระเจ้าทรงตอบพวกเขาผ่านผู้เผยพระวจนะคนหนึ่งของพระองค์โดยตรัสว่า “เรามิได้ช่วยกู้เจ้าให้พ้นจากชาวอียิปต์ จากคนอาโมไรต์ จากคนอัมโมน และจากคนฟีลิสเตียหรือ ทั้งคนไซดอน คนอามาเลข และชาวมาโอนได้บีบบังคับเจ้า เจ้าได้ร้องทุกข์ถึงเรา และเราได้ช่วยเจ้าให้พ้นมือเขาทั้งหลาย แม้กระนั้นเจ้าทั้งหลายยังได้ละทิ้งเรา และปรนนิบัติพระอื่น ฉะนี้เราจึงจะไม่ช่วยกู้เจ้าทั้งหลายอีกต่อไป จงไปร้องทุกข์ต่อพระซึ่งเจ้าทั้งหลายได้เลือกปรนนิบัตินั้นเถิด ให้พระเหล่านั้นช่วยกู้เจ้าในยามทุกข์เดือดร้อนนี้” (ผู้วินิจฉัย 10:11–14 TH1971) {PP 557.3}

## {PP 557.4}

ถ้อยคำที่หนักแน่นและน่าเกรงขามนี้ทำให้คิดถึงภาพเหตุการณ์ในอนาคต คือวันสำคัญแห่งการพิพากษาครั้งสุดท้าย ในวันนั้นคนที่ปฏิเสธพระเมตตาของพระเจ้า พร้อมด้วยคนที่หมิ่นประมาทพระคุณของพระองค์จะต้องเผชิญหน้ากับความยุติธรรมของพระองค์ ในขณะที่ยืนต่อหน้าบัลลังก์พิพากษาของพระเจ้าพวกเขาจะต้องรายงานว่าตนได้เอาเวลา ทรัพย์สิน และ สติปัญญาที่ล้วนแล้วแต่ได้รับจากองค์พระผู้เป็นเจ้าไปปรนนิบัติบรรดาพระของโลกนี้อย่างไร พวกเขาทอดทิ้งพระองค์ผู้ทรงเป็นดั่งมิตรสหายที่มีความรักและจริงใจ เพื่อเสาะหาความสะดวกสะบายและความเพลิดเพลินฝ่ายโลก เขาเหล่านี้เคยคิดว่าสักวันหนึ่งคงต้องกลับไปหาพระเจ้า แต่สิ่งยั่วยวนและไร้สาระเหล่านี้ได้ฉุดรั้งพวกเขาไว้ สิ่งบันเทิงที่ไร้ค่า การแต่งกายเพื่ออวดคนอื่น และการกินดื่มเพื่อสนองปากท้องตัวเอง ทำให้จิตใจของพวกเขาชินชาและแข็งกระด้างไปจนไม่ได้ยินเสียงประกาศแห่งความจริง พวกเขาเพิกเฉยต่อหน้าที่ที่ต้องรับผิดชอบ สิ่งมีค่ามากที่สุดกลับถูกตีค่าให้ต่ำลงจนกระทั่งพวกเขาสูญสิ้นความปรารถนาที่จะเสียสละเพื่อพระองค์ผู้ทรงเสียสละเพื่อมนุษย์อย่างมากมาย แต่เมื่อถึงฤดูเก็บเกี่ยวนั้น พวกเขาจะต้องได้รับผลของสิ่งที่หว่านลงไป {PP 557.4}

## {PP 558.1}

องค์พระผู้เป็นเจ้าตรัสว่า “เพราะเราได้เรียกแล้วและเจ้าปฏิเสธ เรากวักมือและไม่มีใครสนใจ เจ้ามิได้รับรู้ในคำแนะนำของเรา และไม่ยอมรับคำตักเตือนของเราเลย...เมื่อความกลัวลานมากระทบเจ้าอย่างพายุ และความหายนะของเจ้ามาถึงอย่างลมบ้าหมู เมื่อความทุกข์และความระทมใจใหญ่หลวงมาถึงเจ้า แล้วเขาจะทูลเรา แต่เราจะไม่ตอบ เขาจะแสวงหาเรา แต่จะไม่พบเรา เพราะว่าเขาเกลียดความรู้ และไม่เลือกเอาความยำเกรงพระเจ้า เขาไม่รับคำแนะนำของเราเลย แต่กลับดูหมิ่นคำตักเตือนของเราทั้งสิ้น เพราะฉะนั้น เขาจะกินผลแห่งทางของเขา และอิ่มด้วยกลวิธีของเขาเอง” “แต่บุคคลผู้ฟังเราจะอยู่อย่างปลอดภัย เขาจะอยู่อย่างสงบ ปราศจากความคิดพรั่นพรึงในความชั่วร้าย” (สุภาษิต 1:24–31, 33 TH1971) {PP 558.1}

## {PP 558.2}

บัดนี้คนอิสราเอลจึงถ่อมใจลงต่อพระพักตร์พระเจ้า “ดังนั้นเขาทั้งหลายจึงเลิกถือพระอื่น และปรนนิบัติพระเยโฮวาห์” พระเจ้าผู้เปี่ยมด้วยความรักทรงโศกเศร้าในพระทัย “ด้วยความทุกข์เข็ญของอิสราเอล” (ผู้วินิจฉัย 10:16 TKJV) จงสรรเสริญพระเจ้าของเราเถิด เพราะความรักมั่นคงของพระองค์ยั่งยืนนาน เมื่อคนของพระองค์เลิกกระทำบาปที่คั่นกลางระหว่างพวกเขากับพระเจ้า พระองค์ทรงรับฟังคำอธิษฐานและยื่นพระหัตถ์ให้ความช่วยเหลือในทันที {PP 558.2}

## {PP 558.3}

พระเจ้าทรงส่งคนชื่อเยฟธาห์ชาวกิเลอาดมาเพื่อกอบกู้คนอิสราเอล คนนี้ทำสงครามต่อสู้คนอัมโมนและสามารถทำลายฐานอำนาจของพวกเขาได้สำเร็จ ก่อนที่การกอบกู้ในครั้งนี้จะเกิดขึ้นคนอิสราเอลต้องทนทุกข์ถึง 18 ปี ภายใต้การบีบบังคับของศัตรู แต่ก็เป็นอีกครั้งที่พวกเขาไม่ได้รับบทเรียนจากความทุกข์ที่ต้องเผชิญ {PP 558.3}

## {PP 558.4}

เมื่อคนของพระองค์หันกลับไปประพฤติชั่วดังเดิม พระองค์ทรงปล่อยให้ศัตรูผู้แข็งแกร่งและเหี้ยมโหดกดขี่บังคับพวกเขา คนอิสราเอลถูกชาวฟีลิสเตียที่เป็นชนชาตินักรบตามรังควานนานหลายปี มีบางครั้งที่ตกเป็นเมืองขึ้นอย่างเต็มรูปแบบ คนอิสราเอลได้คบค้าสมาคมกับชาวฟีลิสเตียที่กราบไหว้รูปปั้นเทพเจ้า รวมทั้งเข้าร่วมในการนมัสการและในงานสังสรรค์เฮฮา จนมีความคิดอ่านและอุดมการณ์เป็นหนึ่งเดียวกับพวกเขา ในที่สุดชาวฟีลิสเตียผู้เสแสร้งว่าเป็นมิตรกับคนอิสราเอลได้กลายเป็นศัตรูผู้ร้ายกาจที่คอยหาช่องทางเพื่อทำลายพวกเขาให้หมดสิ้น {PP 558.4}

## {PP 559.1}

ชาวคริสเตียนเองก็ไม่ได้แตกต่างไปจากคนอิสราเอลมากนัก ที่บ่อยครั้งโอนอ่อนไปตามอิทธิพลของชาวโลก รวมถึงแปรเปลี่ยนไปตามหลักการและวัฒนธรรมฝ่ายโลกเพื่อผูกมิตรกับคนอธรรม แต่สุดท้ายจะพบว่าคนเหล่านั้นที่ทำทีว่าเป็นมิตรก็คือศัตรูที่อันตรายที่สุด พระคัมภีร์สอนไว้อย่างแจ่มแจ้งว่า คนของพระเจ้าและชาวโลกไม่สามารถปรองดองเป็นหนึ่งเดียวกันได้ “พี่น้องเอ๋ย อย่าประหลาดใจที่โลกนี้เกลียดชังท่าน” (1 ยอห์น 3:13 THSV) พระผู้ช่วยให้รอดของเราตรัสว่า “ถ้าโลกนี้เกลียดชังพวกท่าน ก็จงรู้ว่าโลกเกลียดชังเราก่อน” (ยอห์น 15:18 THSV) ซาตานทำงานผ่านคนอธรรมที่พรางตัวด้วยความเป็นมิตร เพื่อล่อลวงคนของพระเจ้าให้ทำบาป โดยหวังแยกพวกเขาออกจากพระเจ้า และเมื่อไม่มีพระองค์ปกป้องคุ้มครองแล้ว ซาตานจะนำคนของมันให้หันกลับมาเพื่อทำลายพวกเขาให้ย่อยยับไป {PP 559.1}
