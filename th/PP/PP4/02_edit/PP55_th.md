---
chapter:
  number: 55
  title:
    th: ซามูเอลในวัยเด็ก
    en: The Child Samuel
  url: https://legacy.egwwritings.org/?ref=en_PP.569&para=84.2666
  basedon: 1 ซามูเอล 1; 2:1–11
---

## {PP 569.1}

### นางฮันนาห์

เอลคานาห์เป็นคนเผ่าเลวีจากแดนเทือกเขาเอฟราอิม เป็นคนมั่งคั่งและมีอิทธิพล ทั้งเป็นผู้ที่รักและยำเกรงพระเจ้า ภรรยาของเขาชื่อฮันนาห์ เป็นสตรีที่มีความเลื่อมใสศรัทธาในพระเจ้าอย่างแรงกล้า เป็นคนอ่อนน้อมถ่อมสุภาพ มีอุปนิสัยที่จริงใจและมีความเชื่อที่สูงส่ง {PP 569.1}

## {PP 569.2}

สามีภรรยาที่รักพระเจ้าคู่นี้ไม่ได้รับพระพรที่ชาวฮีบรูทุกคนเฝ้าปรารถนา เพราะบ้านของเขาทั้งสองไม่ได้มีชีวิตชีวาด้วยเสียงเจื้อยแจ้วของเด็กน้อย และด้วยความปรารถนาที่จะมีผู้สืบสกุล เอลคานาห์จึงแต่งงานใหม่ เช่นเดียวกับหลายๆ คนที่ตกอยู่ในสภาพแบบเดียวกัน การกระทำนั้นเกิดจากการขาดความเชื่อในพระเจ้า จึงไม่ได้นำมาซึ่งความสุข แม้ว่าจะได้บุตรชายหญิงเข้ามาในครอบครัว แต่ความชื่นบานและความงดงามแห่งชีวิตสมรสอันเป็นสถาบันศักดิ์สิทธิ์ที่พระเจ้าทรงตั้งขึ้นได้เกิดรอยร้าว และความสงบสุขในครอบครัวก็ถูกทำลายลง ภรรยาคนใหม่ของเอลคานาห์ชื่อเปนินนาห์ นางเป็นคนขี้อิจฉาและใจแคบ ทั้งยังวางท่าเย่อหยิ่งและหยาบคาย สำหรับฮันนาห์ ดูเหมือนความหวังได้ถูกบดขยี้ลงเสียแล้ว เหลือแต่ชีวิตที่กลายเป็นภาระที่หนักอึ้ง กระนั้นนางก็น้อมรับการทดลองนี้โดยไม่ปริปากบ่นแต่อย่างใด {PP 569.2}

## {PP 569.3}

เอลคานาห์รักษาบรรดากฎเกณฑ์ของพระเจ้าอย่างซื่อสัตย์ ในขณะนั้นการนมัสการที่ชิโลห์ยังคงดำเนินอยู่ แต่เนื่องจากการบริหารที่ขัดข้องเขาจึงไม่ต้องไปปรนนิบัติรับใช้ในพลับพลา แม้ว่าจะมีหน้าที่ในฐานะที่เป็นคนเผ่าเลวีก็ตาม อย่างไรก็ดีเขายังคงขึ้นไปพร้อมกับครอบครัวเพื่อนมัสการพระเจ้าและถวายเครื่องบูชาตามเทศกาลที่กำหนด {PP 569.3}

## {PP 569.4}

แต่บรรยากาศอันเลวร้ายที่บ้านยังได้แทรกซึมเข้าไปในการมัสการพระเจ้า หลังจากถวายเครื่องบูชาโมทนาพระคุณเสร็จแล้ว ทุกคนในครอบครัวก็กินเลี้ยงรื่นเริงตามประเพณี ในโอกาสเช่นนี้ เอลคานาห์จะแบ่งเนื้อส่วนหนึ่งให้แก่มารดาของบุตรทั้งหลาย และให้บุตรชายหญิงคนละส่วน แต่จะแบ่งให้ฮันนาห์เป็นสองเท่าเพื่อแสดงความรักต่อนางประหนึ่งว่านางมีบุตรให้แก่เขา แล้วภรรยาน้อยจะเกิดความอิจฉาขึ้นมา อ้างว่าตนเป็นผู้ที่พระเจ้าโปรดปราน และเย้ยหยันฮันนาห์ที่ไม่มีบุตรว่าเป็นหลักฐานยืนยันว่าพระเจ้าไม่พอพระทัยนาง เหตุการณ์เช่นนี้เกิดขึ้นซ้ำๆ ปีแล้วปีเล่า จนฮันนาห์ทนต่อไปไม่ไหว นางไม่อาจซ่อนความทุกข์ใจเอาไว้ได้ จึงร้องไห้โฮออกมาและขอตัวออกจากงานเลี้ยง ฝ่ายผู้เป็นสามีพยายามปลอบโยนแต่ก็ไร้ผล เอลคานาห์ถามนางว่า “เธอร้องไห้ทำไม และเหตุใดเธอจึงไม่รับประทานอาหาร และทำไมจิตใจของเธอจึงโศกเศร้า สำหรับเธอ ฉันไม่ดีกว่าบุตรชายสิบคนหรือ” (1 ซามูเอล 1:8 TH1971) {PP 569.4}

## {PP 570.1}

### วิงวองต่อพระเจ้า

ฮันนาห์ไม่ได้ตอบโต้แต่อย่างใด ภาระในใจที่นางไม่สามารถบอกใครในโลกได้ นางได้มอบให้กับพระเจ้า ฮันนาห์วิงวอนต่อพระองค์อย่างร้อนรน ขอให้ทรงขจัดเอาความอับอายของนางไปเสียและประทานบุตรชายเป็นของขวัญอันล้ำค่าให้นางได้เลี้ยงดูและอบรมสั่งสอน แล้วนางจึงปฏิญานว่าหากพระเจ้าทรงตอบคำวิงวอนของนาง นางจะอุทิศถวายบุตรคนนั้นให้แก่พระองค์ตั้งแต่แรกเกิด ฮันนาห์ได้ขยับเข้าไปใกล้ประตูพลับพลา อธิษฐานด้วยความทุกข์ระทม “และร้องไห้คร่ำครวญ” (1 ซามูเอล 1:10 TH1971) แต่เป็นการอธิษฐานในใจต่อพระเจ้าอย่างเงียบๆ ไม่มีเสียงออกมา ในยุคสมัยอันชั่วร้ายนั้น ภาพของการนมัสการเช่นนี้หาดูได้ยาก การกินเลี้ยงอย่างไม่สำรวมและแม้แต่การเมามายก็เป็นเรื่องธรรมดา ไม่เว้นแม้แต่ในเทศกาลทางศาสนา เอลีผู้เป็นมหาปุโรหิตได้สังเกตฮันนาห์อยู่และนึกไปว่านางเมาเหล้า จึงคิดที่จะตักเตือนนางตามสมควร เขาจึงกล่าวอย่างดุดันว่า “เธอจะเมาไปนานสักเท่าใด ทิ้งเหล้าองุ่นเสียเถิด” (1 ซามูเอล 1:14 TH1971) {PP 570.1}

## {PP 570.2}

ฮันนาห์ตระหนกตกใจและน้อยใจ นางตอบมหาปุโรหิตอย่างสุภาพว่า “เปล่าเจ้าค่ะ ดิฉันคือหญิงผู้ทุกข์ระทม ดิฉันไม่ได้เมาเหล้าองุ่นหรือของมึนเมา แต่กำลังทูลระบายความในใจต่อองค์พระผู้เป็นเจ้า ขออย่าเข้าใจผิดว่าผู้รับใช้ของท่านเป็นหญิงชั่ว ดิฉันกำลังอธิษฐานด้วยความทุกข์โศกและด้วยความกระวนกระวายใจอย่างมาก” (1 ซามูเอล 1:15–16 TNCV) {PP 570.2}

## {PP 570.3}

มหาปุโรหิตรู้สึกซาบซึ้งใจยิ่งนัก เพราะท่านเป็นคนของพระเจ้า และแทนที่คำตำหนิ ท่านกลับอวยพรนางว่า “จงกลับไปเป็นสุขเถิด ขอพระเจ้าแห่งอิสราเอลโปรดประทานตามที่เจ้าได้อธิษฐานทูลขอต่อพระองค์นั้น” (1 ซามูเอล 1:17 TH1971) {PP 570.3}

## {PP 570.4}

### ของขวัญจากพระเจ้า

พระเจ้าทรงตอบคำอธิษฐานของฮันนาห์ และประทานตามที่นางได้ทูลขออย่างร้อนรนนั้น เมื่อนางมองดูบุตรน้อย นางเรียกเขาว่าซามูเอล ซึ่งแปลว่า ‘ได้ทูลขอจากพระเจ้า’ เมื่อเด็กนั้นโตพอที่จะแยกจากมารดาได้แล้ว นางก็ทำตามที่ได้ปฏิญานเอาไว้ ฮันนาห์รักบุตรชายของตนสุดหัวใจของผู้เป็นแม่ แต่ละวันที่เฝ้าดูการเติบโตของลูกและฟังเสียงเจื้อยแจ้วของเขายิ่งทำให้นางมีความรักและผูกพันกับเขาแน่นแฟ้นมากขึ้น เขาเป็นบุตรชายคนเดียวของนาง เป็นของขวัญพิเศษจากสวรรค์ แต่ลูกที่พระเจ้าประทานให้นั้นเป็นสมบัติที่ต้องอุทิศถวายแด่พระองค์ และนางจะไม่หน่วงเหนี่ยวสิ่งที่เป็นของพระเจ้าเอาไว้จากพระองค์ {PP 570.4}

## {PP 571.1}

และแล้วฮันนาห์ก็เดินทางไปที่ชิโลห์กับสามีอีกครั้ง เพื่อมอบของขวัญอันล้ำค่าของนางให้แก่ปุโรหิตในพระนามของพระเจ้า โดยกล่าวว่า “ดิฉันทูลขอลูกชายคนนี้จากพระองค์ และองค์พระผู้เป็นเจ้าก็ประทานตามคำวิงวอน บัดนี้ดิฉันนำเขามาถวายแด่องค์พระผู้เป็นเจ้าเพื่อเขาจะเป็นขององค์พระผู้เป็นเจ้าตลอดชีวิตของเขา” (1 ซามูเอล 1:27–28 TNCV) เอลีประทับใจมากกับความเชื่อและการอุทิศตัวของหญิงชาวอิสราเอลคนนี้ ท่านเองเป็นพ่อที่ตามใจลูก จึงรู้สึกละอายใจเมื่อเห็นการเสียสละครั้งใหญ่ของผู้เป็นแม่คนนี้ที่ยอมพรากจากลูกคนเดียวเพื่ออุทิศถวายเขาในการรับใช้พระเจ้า ท่านรู้สึกเหมือนถูกตำหนิที่มีความรักที่เห็นแก่ตัว จึงน้อมคำนับลงนมัสการองค์พระผู้เป็นเจ้าด้วยความถ่อมใจ {PP 571.1}

## {PP 571.2}

จิตใจของผู้เป็นแม่เต็มล้นด้วยความยินดีและคำสรรเสริญ นางปรารถนาที่จะระบายความซาบซึ้งใจต่อพระเจ้า แล้วพระวิญญาณทรงดลใจนาง แล้ว “นางฮันนาห์ได้อธิษฐานและกล่าวว่า” {PP 571.2}

## {PP 571.3}

> “จิตใจของข้าพเจ้าชื่นชมในพระเจ้า
>
> ในพระเจ้ากำลังของข้าพเจ้าก็เข้มแข็ง
>
> ปากของข้าพเจ้าก็อ้ากว้างเข้าใส่ศัตรูของข้าพเจ้า
>
> เพราะข้าพเจ้าเปรมปรีดิ์ในความรอดของพระองค์
>
> ไม่มีผู้ใดบริสุทธิ์ดังพระเจ้า
>
> ไม่มีผู้ใดนอกเหนือพระเจ้า
>
> ไม่มีศิลาใดเหมือนพระเจ้าของข้าพเจ้าทั้งหลาย
>
> อย่าพูดโอหังอีกต่อไปเลย
>
> อย่าให้ความจองหองออกมาจากปากของเจ้าเลย
>
> เพราะพระเจ้าทรงเป็นพระเจ้าของความรู้
>
> การกระทำทั้งหลาย พระองค์ทรงเป็นผู้ชั่งตรวจ…
>
> พระเจ้าทรงประหารและทรงให้มีชีวิต
>
> พระองค์ทรงนำลงไปถึงแดนคนตายและก็นำขึ้นมา
>
> พระเจ้าทรงกระทำให้ยากจนและทรงกระทำให้มั่งคั่ง
>
> พระองค์ทรงกระทำให้ต่ำลงและพระองค์ทรงยกขึ้น
>
> พระองค์ทรงยกคนยากจนขึ้นจากผลคลี
>
> พระองค์ทรงยกคนขัดสนขึ้นจากกองขยะ
>
> กระทำให้เขานั่งร่วมกับเจ้านาย
>
> และได้ที่นั่งอันมีเกียรติเป็นมรดก
>
> เพราะว่าเสาแห่งพิภพเป็นของพระเจ้า
>
> พระองค์ทรงวางพิภพไว้บนนั้น
>
> พระองค์จะทรงดูแลย่างเท้าของธรรมิกชนของพระองค์
>
> แต่คนอธรรมจะต้องนิ่งอยู่ในความมืด
>
> เพราะว่ามนุษย์จะชนะด้วยกำลังของตนก็หาไม่
>
> ศัตรูของพระเจ้าจะแตกเป็นชิ้นๆ
>
> พระองค์จะทรงเอาฟ้าร้องในสวรรค์ต่อสู้เขา
>
> พระเจ้าจะทรงพิพากษาที่สุดปลายพิภพ
>
> พระองค์จะทรงประทานกำลังแก่พระราชาของพระองค์
>
> และจะทรงเสริมอำนาจของผู้ที่พระองค์ทรงเจิมไว้”
> > > > (1 ซามูเอล 2:1–10 TH1971) {PP 571.3}

## {PP 572.1}

ถ้อยคำของฮันนาห์เป็นคำพยากรณ์ถึงดาวิดผู้ที่จะครองราชย์เป็นกษัตริย์แห่งอิสราเอล และถึงพระเมสสิยาห์ผู้ที่พระเจ้าทรงเจิมไว้ บทเพลงนี้กล่าวถึงหญิงจองหองที่ชอบโอ้อวดก่อน แล้วจึงชี้ไปยังการทำลายล้างศัตรูของพระเจ้าและชัยชนะครั้งสุดท้ายของประชากรที่พระองค์ทรงไถ่ {PP 572.1}

## {PP 572.2}

### มอบเด็กชายซามูเอล

ฮันนาห์เดินทางกลับบ้านที่รามาห์อย่างเงียบๆ โดยละเด็กชายซามูเอลไว้ให้มหาปุโรหิตอบรมสั่งสอนเพื่องานรับใช้ในพระนิเวศของพระเจ้า ตั้งแต่ลูกชายเริ่มประสีประสา นางได้สอนให้เขารักและยำเกรงพระเจ้า และให้ถือว่าตนเองเป็นของพระองค์ นางใช้สิ่งของคุ้นตารอบตัวทุกอย่างในการนำความคิดของลูกไปยังพระผู้สร้าง เมื่อต้องพรากจากลูก แม่ผู้ซื่อสัตย์คนนี้ไม่ได้ลดละความห่วงใย นางอธิษฐานเผื่อซามูเอลทุกวี่วัน ทุกๆ ปีนางทำเสื้อคลุมด้วยมือของนางเองและเอาไปให้ลูกใส่ในงานรับใช้ เมื่อขึ้นไปนมัสการที่ชิโลห์กับสามี นางก็มอบเสื้อคลุมไว้ให้ลูกเพื่อเป็นที่ระลึกถึงความรักของแม่ เส้นด้ายทุกเส้นของเสื้อคลุมเล็กๆ แต่ละตัว นางถักทอด้วยคำอธิษฐานขอให้ลูกเป็นคนบริสุทธิ์ สัตย์จริง และมีคุณธรรม นางไม่ได้ขอให้ลูกชายมีความเจริญรุ่งเรืองทางฝ่ายโลก แต่วิงวอนขอให้เขาเจริญก้าวหน้าในคุณสมบัติที่มีค่าสำหรับสวรรค์ ให้ชีวิตของลูกถวายเกียรติแด่พระเจ้าและเป็นพระพรแก่เพื่อนมนุษย์ด้วยกัน {PP 572.2}

## {PP 572.3}

รางวัลที่ฮันนาห์ได้รับช่างยิ่งใหญ่อะไรเช่นนี้ แบบอย่างความซื่อสัตย์ของนางช่างเป็นกำลังใจยิ่งนัก แม่ทุกคนได้รับมอบหมายโอกาสและภารกิจที่ประเมินค่ามิได้ ผู้หญิงหลายคนมักจะมองว่าบทบาทหน้าที่ของการเป็นแม่และภรรยาเป็นภาระที่น่าเบื่อหน่าย แต่แท้จริงแล้วควรได้รับการยกย่องว่าเป็นงานที่สำคัญและมีเกียรติ เป็นสิทธิพิเศษของแม่ทุกคนที่จะเป็นพระพรแก่โลกโดยผ่านแบบอย่างชีวิตของตน ซึ่งในการทำเช่นนั้นนางจะนำความชื่นบานมาสู่จิตใจของตนเอง นางสามารถทำให้เส้นทางของลูกๆ ตรงไปสู่แสงสว่างและความสูงส่งเบื้องบน ผ่านแสงแดดและเงามืด ความหวังเดียวของนางที่จะสร้างอุปนิสัยตามแบบอย่างของพระเจ้าให้แก่ลูกๆ ได้คือการที่นางเองต้องดำเนินชีวิตตามคำสอนของพระคริสต์ โลกเต็มไปด้วยอิทธิพลที่ทำให้เกิดความเสื่อมทราม แฟชั่นตามสมัยนิยมและธรรมเนียมปฏบัติในสังคมมีพลังอำนาจเหนือคนหนุ่มสาวเป็นอย่างมาก ถ้าผู้เป็นแม่ละเลยหน้าที่ในการอบรมสั่งสอน ไม่ชี้แนะและยับยั้งลูกๆ พวกเขาก็จะเตลิดไปในทางชั่วโดยธรรมชาติ และจะหันเหไปเสียจากทางที่ดีงาม ขอให้แม่ทุกคนทูลวิงวอนต่อพระผู้ช่วยให้รอดเป็นประจำว่า ‘ขอทรงโปรดสอนให้ข้าพระองค์รู้วิธีเลี้ยงดูเด็กคนนี้ และรู้ว่าควรจะปฏิบัติต่อเขาอย่างไร’ ให้นางใส่ใจในคำสอนที่พระเจ้าประทานให้ในพระวจนะของพระองค์ แล้วพระองค์จะประทานสติปัญญาตามที่นางควรจะได้รับ {PP 572.3}

## {PP 573.1}

### เป็นที่ประเล้าประโลม

“เด็กชายซามูเอลเติบโตขึ้น เป็นที่โปรดปรานของทั้งองค์พระผู้เป็นเจ้าและคนทั้งหลาย” (1 ซามูเอล 2:26 TNCV) ถึงแม้ซามูเอลจะใช้ชีวิตช่วงวัยหนุ่มอยู่ที่พลับพลาในการอุทิศตัวนมัสการพระเจ้า แต่ไม่ได้หมายความว่าเขาจะปลอดจากอิทธิพลชั่วร้ายหรือแบบอย่างของคนบาป บุตรชายทั้งสองของเอลีไม่ยำเกรงพระเจ้าและไม่ให้ความเคารพแก่บิดา แต่ซามูเอลไม่ได้คบหาสมาคมหรือดำเนินตามวิถีอันชั่วของพวกเขา เขามุ่งมั่นอยู่ตลอดเวลาเพื่อพัฒนาตนให้เป็นไปตามพระประสงค์ของพระเจ้า นี่เป็นสิทธิพิเศษของเยาวชนทุกคน พระเจ้าพอพระทัยเวลาที่แม้แต่เด็กเล็กๆ ถวายตัวรับใช้พระองค์ {PP 573.1}

## {PP 573.2}

ซามูเอลได้รับการดูแลจากท่านเอลี และอุปนิสัยอันดีงามของเขาได้ดึงดูดเอาความเอื้อเอ็นดูจากปุโรหิตผู้ชรา เด็กน้อยมีความอ่อนสุภาพ ใจกว้าง เชื่อฟัง และมีความนอบน้อม เอลีผู้แบกความทุกข์เพราะลูกชายหัวดื้อหัวรั้น ได้รับการประเล้าประโลม รู้สึกสบายใจ และได้รับพระพรเมื่ออยู่กับเด็กคนนี้ที่อยู่ในความดูแลของท่าน ซามูเอลเป็นคนมีน้ำใจและมีความรักให้กับท่านเอลี ส่วนมหาปุโรหิตเองก็รักซามูเอลเหมือนลูกในไส้ของตน นับว่าเป็นเรื่องแปลกที่ผู้พิพากษาสูงสุดของชาติจะมีความรักใคร่เอ็นดูเด็กธรรมดาๆ คนหนึ่งเช่นนี้ เมื่อเอลีเริ่มป่วยกระเสาะกระแสะตามวัย ท่านรู้สึกวิตกกังวลและเสียใจกับวิถีชีวิตที่เหลวไหลของลูกๆ จึงหันไปหาซามูเอลเพื่อการปลอบประโลม {PP 573.2}

## {PP 573.3}

ตามธรรมเนียมแล้ว คนเลวีจะไม่เริ่มปฏิบัติหน้าที่ในพลับพลาจนกว่าจะมีอายุครบ 25 ปี แต่กรณีของซามูเอลถือเป็นข้อยกเว้น ซามูเอลยังเป็นเด็กเมื่อถูกนำมาปรนนิบัติในพลับพลา โดยสวมใส่เอโฟดผ้าป่านเป็นสัญลักษณ์แห่งการอุทิศตนเพื่องานรับใช้นี้ ถึงแม้อายุยังน้อย เขาก็มีหน้าที่ในการรับใช้พระเจ้าตามความสามารถ และในแต่ละปีเขาได้รับความไว้วางใจให้ทำหน้าที่สำคัญมากขึ้นเรื่อยๆ ในการรับใช้พระเจ้าตามความสามารถของเขา เริ่มแรกเป็นงานพื้นๆ ที่บางครั้งไม่น่าทำ แต่เขาก็ทำด้วยความเต็มใจและเต็มความสามารถ ซามูเอลนำหลักคำสอนของพระเจ้าไปใช้กับภารกิจทุกอย่างในชีวิต เขาถือว่าตนเป็นผู้รับใช้ของพระเจ้า และงานที่เขาทำเป็นงานของพระองค์ พระเจ้าทรงยอมรับการทุ่มเทของเขา เพราะเขาทำด้วยความรักที่มีต่อพระองค์และเพราะมีความจริงใจที่จะทำตามน้ำพระทัย ด้วยเหตุนี้ซามูเอลจึงกลายเป็นผู้ร่วมงานกับพระเจ้าแห่งฟ้าสวรรค์และแผ่นดินโลก และพระเจ้าทรงเตรียมเขาให้เหมาะสมที่จะทำงานยิ่งใหญ่เพื่อชนชาติอิสราเอล {PP 573.3}

## {PP 574.1}

### ฝึกฝนนิสัย

หากเราสอนเด็กๆ ให้เห็นคุณค่าของงานที่ดูธรรมดาๆ ในชีวิตประจำวันว่าเป็นแนวทางที่พระเจ้าทรงมอบหมายให้พวกเขา และเป็นเสมือนโรงเรียนที่ฝึกฝนให้รู้จักรับใช้อย่างซื่อสัตย์และมีประสิทธิภาพ งานของพวกเขาก็จะดูน่าพึงพอใจและมีเกียรติมากยิ่งขึ้น การทำหน้าที่ทุกอย่างราวกับว่าทำเพื่อพระเจ้าจะทำให้งานที่ต่ำต้อยที่สุดน่าพิสมัย และจะเชื่อมโยงผู้ที่ทำงานบนโลกกับชาวสวรรค์ผู้บริสุทธิ์ที่ปฏิบัติตามน้ำพระทัยของพระเจ้าในสวรรค์เบื้องบน {PP 574.1}

## {PP 574.2}

ความสำเร็จทั้งในชีวิตนี้และในชีวิตหน้า ล้วนแต่ขึ้นอยู่กับความเอาใจใส่อย่างซื่อสัตย์และจริงจังต่อสิ่งเล็กน้อย เมื่อมองไปยังสิ่งที่พระเจ้าทรงสร้างไม่ว่าจะเล็กกระจิดริดหรือใหญ่มหึมาทุกสิ่งล้วนแล้วแต่สมบูรณ์แบบ พระหัตถ์ที่ทรงแขวนดวงดาวไว้ในห้วงอวกาศ คือพระหัตถ์เดียวกันกับที่ทรงรังสรรค์ดอกไม้ในทุ่งนาอย่างประณีตบรรจง พระเจ้าทรงสมบูรณ์แบบในพระราชกิจของพระองค์ฉันใด เราก็ควรมีความสมบูรณ์แบบในหน้าที่ของเราฉันนั้น อุปนิสัยที่เข้มแข็งและงดงามนั้นถูกหล่อหลอมขึ้นจากการทำหน้าที่ในแต่ละวัน ความซื่อสัตย์ควรเป็นเอกลักษณ์ในชีวิตของเราทั้งในเรื่องเล็กและเรื่องใหญ่ ความซื่อตรงในรายละเอียดปลีกย่อย การทำหน้าที่เล็กๆ ด้วยความจงรักภักดี และการกระทำความดีแม้แต่ในเรื่องเล็กน้อยจะเติมเต็มเส้นทางชีวิตของเราด้วยความสดใสชื่นบาน และเมื่อภารกิจบนโลกนี้สิ้นสุดลง จะพบว่าหน้าที่เล็กๆ น้อยๆ ทุกอย่างที่เราทำด้วยความซื่อสัตย์ได้ส่งผลดีที่จะคงอยู่ตลอดไป {PP 574.2}

## {PP 574.3}

เยาวชนในยุคของเราสามารถเป็นที่โปรดปรานในสายพระเนตรของพระเจ้าได้ไม่ต่างกับซามูเอล พวกเขาอาจเป็นแรงขับเคลื่อนที่สำคัญต่อการปฏิรูปได้ หากยึดมั่นในหลักคริสเตียนอย่างซื่อสัตย์ บุคคลเช่นนี้เป็นที่ต้องการอย่างยิ่งในยุคปัจจุบัน พระเจ้าทรงมีภารกิจสำหรับทุกคน ไม่เคยมียุคไหนที่ผู้สัตย์ซื่อต่อภารกิจที่ได้รับมอบหมายจากพระเจ้า จะสามารถปฏิบัติพันธกิจเพื่อถวายเกียรติแด่พระเจ้าและช่วยเหลือมนุษยชาติได้มากเท่ากับในยุคปัจจุบัน {PP 574.3}
