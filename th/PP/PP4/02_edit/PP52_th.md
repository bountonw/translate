---
chapter:
  number: 52
  title:
    th: เทศกาลประจำปี
    en: The Annual Feasts
  url: https://legacy.egwwritings.org/?ref=en_PP.537&para=84.2499
  basedon: ศึกษาควบคู่กับเลวีนิติ 23
---

## {PP 537.1}

มีการชุมนุมประจำปี 3 ครั้งที่คนอิสราเอลทั้งหมดจะมารวมตัวกันที่พลับพลาเพื่อนมัสการพระเจ้า (ดู อพยพ 23:14–16) ชิโลห์เป็นสถานที่ชุมนุมอยู่ช่วงหนึ่ง แต่ต่อมากรุงเยรูซาเล็มกลายเป็นศูนย์กลางการนมัสการของคนในชาติ และที่แห่งนี้เองที่เผ่าต่างๆ มารวมตัวกันในเทศกาลสำคัญ {PP 537.1}

## {PP 537.2}

ชนชาติโดยรอบเป็นคนโหดร้ายและชำนาญในสงคราม พร้อมที่จะยึดดินแดนของคนอิสราเอลอยู่ทุกเมื่อ ถึงกระนั้น บรรดาชายฉกรรจ์ทั้งหลายกับประชาชนทั้งปวงที่สามารถเดินทางได้ก็จะทิ้งบ้านปีละ 3 ครั้งเพื่อไปยังที่นัดหมายใกล้ศูนย์กลางของแผ่นดินตามที่พระเจ้าทรงบัญชา มีสิ่งใดที่จะคอยขัดขวางไม่ให้ศัตรูบุกทำลายบ้านเรือนที่ปราศจากการป้องกันให้วอดวายด้วยเปลวไฟและคมดาบ มีอะไรจะป้องกันไม่ให้ศัตรูรุกรานแผ่นดินและทำให้คนอิสราเอลตกเป็นเชลยของคนต่างชาติ พระเจ้าทรงสัญญาว่าจะทรงปกป้องคนของพระองค์ “ทูตสวรรค์ของพระเจ้าตั้งค่ายล้อมบรรดาผู้ที่เกรงกลัวพระองค์ และช่วยเขาทั้งหลายให้รอด” (สดุดี 34:7 TH1971) ในขณะที่คนอิสราเอลเดินทางขึ้นไปนมัสการ พระเจ้าจะทรงยับยั้งศัตรูเอาไว้ พระองค์ทรงสัญญาว่า “เราจะขับไล่ชนชาติทั้งหลายออกไปให้พ้นหน้าพวกเจ้า และจะขยายเขตแดนเมืองของเจ้าให้กว้างออกไป เมื่อพวกเจ้าจะขึ้นไปเฝ้าพระเจ้าของเจ้าปีละ 3 ครั้งนั้น จะไม่มีใครอยากได้แผ่นดินของเจ้าเลย” (อพยพ 34:24 TH1971) {PP 537.2}

## {PP 537.3}

เทศกาลแรกของแต่ละปีตามปฏิทินของชาวยิวคือเทศกาลปัสกา หรือที่เรียกว่าเทศกาลกินขนมปังไร้เชื้อซึ่งจัดอยู่ในเดือนแรกของปี คือเดือนอาบีบ ตรงกับช่วงปลายเดือนมีนาคมถึงต้นเดือนเมษายน ความเย็นยะเยือกของฤดูหนาวได้ผ่านพ้นไปแล้ว ฝนชุกปลายฤดูได้สิ้นสุดลง และธรรมชาติทั้งมวลมีความสดชื่นสวยงามตามฤดูใบไม้ผลิ หญ้าเขียวชอุ่มปูพรมประดับเนินสูงและหุบเขา ดอกไม้ป่าบานสะพรั่งตามท้องทุ่ง ดวงจันทร์ใกล้เต็มดวงสาดแสงงดงามยามค่ำคืน กษัตริย์ซาโลมอนได้บรรยายอย่างไพเราะถึงฤดูกาลนี้ว่า {PP 537.3}

## {PP 538.1}

> “ดูสิ ฤดูหนาวผ่านพ้นไป

> ฝนก็หยุดตกแล้ว
>
> ดอกไม้นานาพันธุ์เริ่มแย้มบานบนพื้นดิน
>
> ฤดูแห่งการขับขานบทเพลงมาถึงแล้ว
>
> เสียงนกเขาขันคู ก้องถิ่นเรา
>
> ต้นมะเดื่อกำลังผลิผลรุ่นแรก
>
> เถาเงุ่นผลิดอกบานส่งกลิ่มหอม”
>
> > > > (เพลงซาโลมอน 2:11–13 TNCV) {PP 538.1}

## {PP 538.2}

ทั่วทั้งแผ่นดิน ผู้คนเดินทางเป็นกลุ่มๆ มุ่งหน้าสู่กรุงเยรูซาเล็ม คนเลี้ยงแพะแกะทิ้งฝูงสัตว์ของเขาไว้ คนเลี้ยงวัวก็ลงมาจากภูเขา ชาวประมงออกจากกาลิลี เกษตรกรก็ละไร่นาของตน เหล่าศิษย์ของผู้เผยพระวจนะออกจากสำนักศึกษาพระธรรม ต่างก็ก้าวเท้าไปยังสถานที่ที่พระเจ้าทรงสำแดงพระองค์ พวกเขาเดินทางทีละช่วงสั้นๆ เพราะหลายคนเดินเท้า ขบวนคาราวานมีผู้คนเพิ่มเข้ามาตลอดทาง และมักจะกลายเป็นขบวนใหญ่โตก่อนจะถึงนครศักดิ์สิทธิ์ {PP 538.2}

## {PP 538.3}

คนอิสราเอลมีความชื่นชมยินดีกับทัศนยภาพที่สดใสสองข้างทาง และรู้สึกขอบพระคุณพระเจ้าที่ประทานของดีทุกอย่าง ในขณะที่เดินทางพวกเขาขับขานบทเพลงสดุดีถวายเกียรติแด่พระเยโฮวาห์ผู้ทรงมหิทธิฤทธิ์ พอเสียงแตรและฉาบฉิ่งดังขึ้น ประชาชนนับร้อยก็ร่วมร้องเพลงขอบพระคุณว่า {PP 538.3}

## {PP 538.4}

> “ข้าพเจ้ายินดีเมื่อเขากล่าวแก่ข้าพเจ้า
>
> ‘ให้เราไปยังพระนิเวศพระเจ้าเถิด’
>
> เยรูซาเล็มเอ๋ย เท้าของพวกข้าพเจ้า
>
> กำลังยืนอยู่ภายในประตูกำแพงของเธอ…
>
> เป็นที่บรรดาเผ่าต่างๆ ขึ้นไป คือบรรดาเผ่าของพระเจ้า…
>
> ให้ถวายโมทนาแก่พระนามของพระเจ้า…
>
> จงอธิษฐานขอสันติภาพให้แก่เยรูซาเล็มว่า
>
> ‘ขอบรรดาผู้ที่รักเธอจงเจร็ญ’”
> > > > (สดุดี 122:1–6 TH1971) {PP 538.4}

## {PP 538.5}

ขณะที่พวกเขามองเห็นเนินเขาโดยรอบ ซึ่งคนต่างชาติเคยสร้างแท่นบูชาถวายพระของพวกเขา คนอิสราเอลก็ขับร้องขึ้นว่า {PP 538.5}

## {PP 538.6}

> “ข้าพเจ้าเงยหน้าดูเนินเขาทั้งหลาย
>
> ความช่วยเหลือของข้าพเจ้ามาจากไหน
>
> ความช่วยเหลือของข้าพเจ้ามาจากองค์พระผู้เป็นเจ้า
>
> ผู้ทรงสร้างฟ้าสวรรค์และแผ่นดินโลก”
> > > > (สดุดี 121:1, 2 TNCV) {PP 538.6}

## {PP 538.7}

> “บรรดาผู้ที่วางใจในองค์พระผู้เป็นเจ้าก็เป็นเช่นภูเขาศิโยน
>
> ซึ่งไม่หวั่นไหว แต่ตั้งมั่นตลอดกาล
>
> ดั่งภูเขาทั้งหลายรายล้อมเยรูซาเล็ม
>
> องค์พระผู้เป็นเจ้าก็ทรงโอบล้อมประชากรของพระองค์
>
> ทั้งบัดนี้และสืบไปนิรันดร์”
> > > > (สดุดี 125:1, 2 TNCV) {PP 538.7}

## {PP 539.1}

เมื่อขึ้นไปถึงยอดเนินเขาที่มองเห็นนครศักดิ์สิทธิ์ พวกเขารู้สึกเกรงขามกับภาพฝูงชนที่กำลังเดินตามทางคดเคี้ยวเพื่อไปนมัสการพระเจ้าที่พระวิหาร พวกเขาเห็นควันจากเครื่องหอมลอยขึ้น และได้ยินเสียงแตรของคนเลวีส่งสัญญาณการเริ่มต้นของพิธีศักดิ์สิทธิ์ แล้วรู้สึกซาบซึ้งถึงบรรยากาศจึงขับร้องขึ้นว่า {PP 539.1}

## {PP 539.2}

> “องค์พระผู้เป็นเจ้าทรงยิ่งใหญ่และควรแก่การสรรเสริญเป็นที่สุด
>
> ในนครแห่งพระเจ้าของเรา ภูเขาอันศักดิ์ของพระองค์
>
> ศิโยนนั้นสูงเด่นงามตายิ่งนัก เป็นความปีติยินดีของคนทั่วโลก
>
> ดั่งยอดสูงสุดของทางด้านทิศเหนือ
>
> ศิโยนนครแห่งองค์จอมราชัน”
> > > > (สดุดี 48:1, 2 TNCV ตามเชิงอรรถ) {PP 539.2}

## {PP 539.3}

> “ขอสันติภาพจงมีอยู่ภายในกำแพงของเธอ
>
> และให้ความปลอดภัยอยู่ภายในวังของเธอ”
>
> “ขอเปิดประตูความชอบธรรมให้ข้าพเจ้า
>
> ข้าพเจ้าจะเข้าประตูนั้นไป
>
> และถวายโมทนาพระคุณพระเจ้า”
>
> “ข้าพเจ้าจะแก้บนของข้าพเจ้า แต่พระเจ้า
>
> ต่อหน้าประชาชนทั้งปวงของพระองค์
>
> ในบริเวณพระนิเวศของพระเจ้า
>
> เยรูซาเล็มเอ๋ยร ในท่ามกลางเธอ
>
> จงสรรเสริญพระเจ้าเถิด”
> > > > (สดุดี 122:7 TH1971; 118:19 TH1971; Psalm 116:18, 19 TH1971) {PP 539.3}

## {PP 539.4}

บ้านเรือนทุกหลังในกรุงเยรูซาเล็มเปิดต้อนรับคนที่เดินทางมานมัสการให้เข้าพักฟรี แต่ก็ยังไม่เพียงพอสำหรับผู้คนมากมายที่มาร่วมชุมนุม จึงมีการกางเต็นท์ในทุกพื้นที่ว่างทั่วเมืองและบนเนินเขาโดยรอบ {PP 539.4}

## {PP 539.5}

ในตอนเย็นของวันที่สิบสี่ของเดือนนั้น พวกเขาฉลองเทศกาลปัสกาด้วยพิธีที่เคร่งขรึมและน่าประทับใจ เพื่อระลึกถึงการที่พระเจ้าทรงช่วยกู้บรรพบุรุษจากการเป็นทาสในอียิปต์ และเพื่อชี้ไปยังเครื่องบูชาในอนาคตที่จะปลดปล่อยมนุษย์จากการเป็นทาสของความบาป เมื่อพระผู้ช่วยให้รอดสิ้นพระชนม์ที่เนินเขาคาลวารี ความสำคัญของพิธีปัสกาจึงสิ้นสุดลง มีการตั้งพิธีมหาสนิทมาแทนที่เพื่อระลึกถึงการทรงช่วยกู้ที่พิธีปัสกาเป็นแต่เพียงเงาสัญลักษณ์ {PP 539.5}

## {PP 539.6}

เทศกาลปัสกาตามด้วยสัปดาห์แห่งเทศกาลกินขนมปังไร้เชื้อ วันแรกและวันที่เจ็ดมีการประชุมบริสุทธิ์ ซึ่งห้ามทำงานหนัก ในวันที่สองของเทศกาลนี้มีการนำผลผลิตแรกของปีมาถวายแด่พระเจ้า ข้าวบาร์เลย์เป็นธัญพืชชนิดแรกที่สุกในดินแดนปาเลสไตน์ และมันเริ่มสุกพอดีในช่วงต้นเทศกาลนี้ ปุโรหิตจะนำฟ่อนข้าวบาร์เลย์มาแกว่งถวายพระเจ้าต่อหน้าแท่นบูชา เพื่อเป็นการยอมรับว่าทุกสิ่งล้วนแต่เป็นของพระองค์ ไม่ให้ใครทำการเก็บเกี่ยวจนกว่าพิธีนี้จะเสร็จสิ้นเสียก่อน {PP 539.6}

## {PP 540.1}

ห้าสิบวันหลังจากการถวายผลแรกคือเทศกาลเพ็นเทคอสต์ ซึ่งเรียกอีกชื่อว่าเทศกาลเก็บเกี่ยวและเทศกาลสัปดาห์ มีการนำขนมปังใส่เชื้อ 2 ก้อนมาถวายแด่พระเจ้าเพื่อเป็นการโมทนาขอบพระคุณพระองค์สำหรับธัญพืช เทศกาลเพ็นเทคอสจัดขึ้นเพียงวันเดียวเพื่อประกอบศาสนพิธี {PP 540.1}

## {PP 540.2}

ส่วนในเดือนที่เจ็ดก็มีการจัดเทศกาลอยู่เพิงขึ้นหรือที่เรียกว่า เทศกาลเก็บผลิตผล เทศกาลนี้จัดขึ้นเพื่อเป็นการยอมรับว่าผลผลิตทั้งหลายไม่ว่าจะเป็นสวนมะกอก สวนองุ่น หรือสวนผลไม้อื่นๆ ล้วนแล้วแต่เป็นพระพรจากพระเจ้า เป็นเทศกาลสุดท้ายและยิ่งใหญ่ที่สุดของปี ธัญพืชถูกเก็บไว้ในยุ้งฉาง น้ำมันมะกอก น้ำองุ่นและผลไม้ต่างๆ ได้เก็บไว้เรียบร้อย ผลแรกถูกแยกไว้ต่างหากแล้ว บัดนี้ประชาชนจึงเดินทางมาพร้อมเครื่องถวายโมทนาพระคุณสำหรับพระพรมากมายที่พวกเขาได้รับ {PP 540.2}

## {PP 540.3}

เทศกาลอยู่เพิงนี้เป็นวโรกาสแห่งความชื่นชมยินดีอย่างยิ่ง และจัดขึ้นไม่กี่วันหลังจากวันลบมลทินบาปซึ่งในวันนั้นมีการรับรองว่าความบาปของพวกเขาจะไม่จดจำอีกต่อไป บัดนี้พวกเขาอยู่อย่างสงบสุขต่อพระเจ้า จึงเข้าเฝ้าพระองค์เพื่อยอมรับพระคุณความดีและสรรเสริญพระเมตตาของพระองค์ งานหนักของการเก็บเกี่ยวผ่านพ้นไปแล้ว และภาระของปีใหม่ยังไม่เข้ามา ประชาชนจึงปลอดจากความกังวล และมีเวลาเอาใจใส่เรื่องฝ่ายจิตวิญญาณในเทศกาลนี้ด้วยใจยินดี ถึงแม้ว่าพระเจ้าทรงบัญชาให้เฉพาะผู้เป็นบิดาและผู้เป็นบุตรชายเท่านั้นเข้าร่วมในเทศกาลเหล่านี้ แต่เท่าที่เป็นไปได้คนทั้งครอบครัวควรจะเข้าร่วม และควรจะมีน้ำใจต้อนรับคนรับใช้ คนเผ่าเลวี คนต่างด้าวและคนยากจนด้วย {PP 540.3}

## {PP 540.4}

เทศกาลอยู่เพิงมีส่วนคล้ายกับเทศกาลปัสกา คือทั้งสองเทศกาลจัดขึ้นเพื่อรำลึกถึงอดีต โดยเทศกาลอยู่เพิงเป็นการระลึกถึงการพเนจรในถิ่นทุรกันดาร ประชาชนทุกคนต้องออกจากบ้านเรือนเพื่อไปพักอยู่ในเพิงหรือใต้ซุ้มไม้ที่สร้างขึ้นจากกิ่งไม้เขียวสด คือจาก “ไม้คัดอย่างดี กิ่งอินทผลัม กิ่งไม้ใบดก กิ่งปอปลาร์” (เลวีนิติ 23:40, 42, 43 TNCV) {PP 540.4}

## {PP 540.5}

ในวันแรกพวกเขามีการชุมนุมอันบริสุทธิ์และหลังจากการฉลองเทศกาล 7 วันแล้วก็มีการเพิ่มวันที่แปดซึ่งถือปฏิบัติในลักษณะเดียวกัน {PP 540.5}

## {PP 540.6}

ในเทศกาลประจำปีเหล่านี้ทั้งผู้อาวุโสและคนหนุ่มจะได้รับกำลังใจในการรับใช้พระเจ้า การพบปะกันระหว่างผู้คนจากภูมิภาคต่างๆ จะช่วยกระชับความสัมพันธ์ระหว่างพวกเขากับพระเจ้าและซึ่งกันและกัน คงจะเป็นการดีถ้าคนของพระเจ้าในปัจจุบันจะจัดการฉลองในลักษณะเทศกาลอยู่เพิงเพื่อร่วมกันขอบพระคุณพระเจ้าสำหรับพระพรทั้งหลายที่พระองค์ประทาน เช่นเดียวกับที่ชนชาติอิสราเอลฉลองการช่วยกู้ที่พระเจ้าทรงกระทำเพื่อบรรพบุรุษของพวกเขา และการที่พระองค์ทรงปกป้องรักษาพวกเขาอย่างอัศจรรย์ตลอดการเดินทางจากอียิปต์ เราก็ควรระลึกถึงวิธีทั้งหลายที่พระองค์ทรงใช้เพื่อนำเราออกจากฝ่ายโลกด้วยความกตัญญูรู้คุณ และควรมีความซาบซึ้งที่พระองค์ทรงนำเราออกจากความมืดแห่งความเท็จเข้าสู่แสงสว่างอันล้ำค่าแห่งพระคุณและความจริงของพระองค์ {PP 540.6}

## {PP 541.1}

สำหรับคนที่อยู่ห่างไกลจากพลับพลาคงต้องใช้เวลามากกว่าหนึ่งเดือนในแต่ละปีเพื่อเดินทางไปร่วมฉลองเทศกาลต่างๆ แบบอย่างของการอุทิศตัวให้พระเจ้านี้ควรตอกย้ำให้เราเห็นความสำคัญของการร่วมนมัสการพระองค์และการสยบความเห็นแก่ตัวกับกิจกรรมฝ่ายโลก เพื่อเห็นแก่เรื่องฝ่ายจิตวิญญาณและชีวิตนิรันดร์ เราได้รับความสูญเสียทุกครั้งที่เราเพิกเฉยต่อสิทธิพิเศษที่จะสามัคคีธรรมเพื่อหนุนใจกันในการรับใช้พระเจ้า ทำให้ความจริงแห่งพระวจนะของพระองค์ค่อยๆ จางหายไปและหมดความสำคัญไปจากใจของเรา เมื่ออ่านพระวจนะก็จะไม่ส่องแสงเข้าไปในใจหรือกระตุ้นให้เราตื่นเหมือนแต่ก่อน จนจิตวิญญาณค่อยๆ เสื่อมถอยลง ส่วนเรื่องการปฏิสัมพันธ์กันในฐานะคริสเตียน จะเกิดความเสียหายมากเมื่อเราขาดความเห็นอกเห็นใจซึ่งกันและกัน คนที่ปลีกตัวไปอยู่ลำพังคนเดียวไม่ได้ปฏิบัติตามพระประสงค์ที่พระเจ้าทรงวางไว้ให้เขา เราทุกคนเป็นลูกของพระบิดาองค์เดียวกัน และต้องพึ่งพาอาศัยกันถึงจะมีความสุข เรามีหน้าที่ที่ต้องรับผิดชอบต่อพระพักตร์พระเจ้าและต่อเพื่อนมนุษย์ด้วยกัน การพัฒนาอุปนิสัยด้านสังคมอย่างเหมาะสมจะช่วยให้เรามีความเห็นอกเห็นใจพี่น้องซึ่งจะทำให้เรามีความสุขในขณะที่ตั้งใจนำพระพรไปสู่คนอื่น {PP 541.1}

## {PP 541.2}

เทศกาลอยู่เพิงไม่เพียงแต่เป็นการระลึกถึงอดีตเท่านั้น แต่ยังเป็นสัญลักษณ์ที่เล็งถึงอนาคตด้วย เทศกาลนี้ไม่เพียงแต่ชี้ย้อนไปถึงการเดินทางในถิ่นทุรกันดาร แต่ในฐานะที่เป็นเทศกาลเก็บเกี่ยว ยังเป็นการเฉลิมฉลองการเก็บรวบรวมผลผลิตจากแผ่นดิน และชี้ไปข้างหน้าถึงวันอันยิ่งใหญ่แห่งการเก็บเกี่ยวครั้งสุดท้าย เมื่อองค์พระผู้เป็นเจ้าแห่งการเก็บเกี่ยวจะทรงใช้คนของพระองค์ออกไปรวบรวมวัชพืชเป็นฟ่อนๆ เพื่อนำไปเผาไฟเสียและรวบรวมข้าวเข้าไว้ในยุ้งฉางของพระองค์ ในเวลานั้นคนอธรรมจะถูกทำลายจนหมดสิ้น และ “เขาจะเป็นเหมือนอย่างที่ไม่เคยเกิดมา” (โอบาดีย์ 16 TKJV) แล้วทุกชีวิตทั่วจักรวาลจะร่วมกันแซ่ซ้องสรรเสริญพระเจ้าอย่างชื่นบาน ผู้เขียนพระธรรมวิวรณ์กล่าวว่า “แล้วข้าพเจ้าได้ยินเสียงสิ่งที่ทรงสร้างทั้งหมดในสวรรค์ บนแผ่นดินโลก ใต้แผ่นดินโลก ในมหาสมุทร และทุกสิ่งซึ่งอยู่ในที่เหล่านั้นร้องว่า ‘ขอให้คำสดุดี พระเกียรติ พระสิริและอานุภาพ จงมีแด่พระองค์ผู้ประทับบนพระที่นั่งและแด่พระเมษโปดกตลอดไปเป็นนิตย์’” (วิวรณ์ 5:13) {PP 541.2}

## {PP 542.1}

คนอิสราเอลสรรเสริญพระเจ้าในเทศกาลอยู่เพิง เมื่อระลึกถึงพระเมตตาของพระองค์ที่ทรงช่วยกู้พวกเขาออกจากการเป็นทาสในอียิปต์และการคุ้มครองอย่างเอื้ออาทรตลอดเวลาที่ใช้ชีวิตอยู่ในถิ่นทุรกันดาร พวกเขาชื่นชมยินดีเมื่อคำนึงถึงความบาปที่ได้รับการอภัยและการเป็นที่ยอมรับของพระเจ้าผ่านพิธีกรรมในวันลบมลทินที่เพิ่งผ่านไป แต่เมื่อผู้ที่องค์พระผู้เป็นเจ้าทรงไถ่ได้ไปรวมตัวกันในคานาอันเบื้องบนอย่างปลอดภัย พ้นจากการเป็นทาสภายใต้คำสาปแช่งตลอดกาล ซึ่ง “สรรพสิ่งที่ทรงสร้างทั้งหมดนั้นกำลังคร่ำครวญด้วยกันและเจ็บปวดแบบหญิงคลอดลูกมาจนทุกวันนี้” (โรม 8:22 THSV) เมื่อนั้นพวกเขาจะมีความ “ปีติยินดีเป็นล้นพ้นเหลือที่จะกล่าวได้” (1 เปโตร 1:8 TH1971) พระราชกิจอันยิ่งใหญ่ของพระคริสต์ที่ทรงลบมลทินบาปเพื่อมนุษย์จะสำเร็จครบถ้วน ด้วยว่าความบาปทั้งหลายของพวกเขาได้ถูกลบล้างไปตลอดนิรันดร์กาล {PP 542.1}

## {PP 542.2}

> “ถิ่นทุรกันดารและที่แห้งแล้งจะยินดี
>
> ทะเลทรายจะเปรมปรีด์และผลิดอกอย่างต้นดอกฝรั่น
>
> มันจะออกดอกอดุม
>
> และเปรมปรีดิ์ด้วยความชื่นบ้านและการร้องเพลง
>
> ศักดิ์ศรีของเลบานอนก็จะประทานให้มัน
>
> ทั้งความโอ่อ่าตระการของคารเมลและซาโรน
>
> ที่เหล่านี้จะเป็นพระสิริของพระเจ้า
>
> ความโอ่อ่าตระการของพระเจ้าของพวกเขา {PP 542.2}

## {PP 542.3}

> “แล้วนัยน์ตัยของคนตาบอดจะเปิดออก
>
> แล้วหูของคนหูหนวกจะเบิก
>
> แล้วคนง่อยจะกระโดดได้อย่างกวาง
>
> และลิ้นของคนใบ้จะร้องเพลงด้วยความชื่นบาน
>
> “เพราะน้ำจะพลุ่งขึ้นมาในป่าดอน
>
> และลำธารจะพลุ่งขึ้นในทะเลทราย
>
> ทรายที่ร้อนจัดจะเป็นสระน้ำ
>
> และดินที่แตกระแหงจะเป็นน้ำพุ
>
> “และจะมีทางหลวงที่นั่น
>
> และเขาจะเรียกทางนั้นว่าวสุทธิ์มรรค
>
> คนไม่สะอาดจะไม่เดินทางนั้น
>
> แต่เป็นทางเพื่อประชาชนของพระองค์
>
> เมื่อเขาเดินในทางนั้น แม้คนโง่ก็จะไม่หลงในนั้น {PP 542.3}

## {PP 542.4}

> “จะไม่มีสิงห์ที่นั่น
>
> หรือจะไม่มีสัตว์ร้ายมาบนทางนั้น
>
> จะหามันที่นั่นไม่พบ
>
> แต่ผู้ที่ไถ่ไว้แล้วจะเดินบนนั้น
>
> “ผู้ที่รับการไถ่แล้วของพระเจ้าจะกลับ
>
> และจะมายังศิโยนด้วยร้องเพลง
>
> มีความชื่นบานเป็นนิตย์บนศีรษะของเขาทั้งหลาย
>
> เขาจะได้รับความชื่นบานและความยินดี
>
> ความโศกเศร้าและการถอนหายใจจะปลาตไปเสีย”
> > > > (อิสยาห์ 35:1, 2, 5–10 TH1971 ตามเชิงอรรถ) {PP 542.4}
