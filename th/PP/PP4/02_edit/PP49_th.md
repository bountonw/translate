---
chapter:
  number: 49
  title:
    th: คำสั่งเสียของโยชูวา
    en: The Last Words of Joshua
  url: https://egwwritings.org/?ref=en_PP.521&para=84.2414
  basedon: ศึกษาควบคู่กับ โยชูวา 23 และ 24
---

## {PP 521.1}

### โยชูวาเป็นห่วงประชาชน

เมื่อสงครามและการพิชิตดินแดนสิ้นสุดลง โยชูวากลับไปใช้ชีวิตบั้นปลายอย่างสงบที่บ้านในเมืองทิมนาทเสราห์ “ต่อมาอีกนานเมื่อพระเยโฮวาห์โปรดให้อิสราเอลสงบจากการศึกศัตรูทั้งหลายที่ล้อมรอบ…โยชูวาก็เรียกบรรดาคนอิสราเอล ทั้งพวกผู้ใหญ่ ผู้หัวหน้า ผู้พิพากษา และเจ้าหน้าที่” (โยชูวา 23:1–2 TKJV) {PP 521.1}

## {PP 521.2}

คนอิสราเอลมีที่อยู่เป็นหลักเป็นแหล่งในดินแดนที่เป็นกรรมสิทธิ์ของตนมาหลายปีแล้ว และเริ่มมีการชั่วปรากฏอยู่ท่ามกลางพวกเขา ซึ่งความชั่วแบบเดียวกันนี้เคยเป็นเหตุให้ชนชาติอิสราเอลต้องถูกลงโทษ โยชูวาคำนึงถึงสังขารที่ถดถอยและรู้ว่างานของท่านต้องจบลงในไม่ช้า ท่านมีความวิตกกังวลเมื่อคิดถึงอนาคตของประชากรของท่าน เมื่อประชาชนล้อมรอบผู้นำชราอยู่นั้น ท่านจึงปรารภขึ้นด้วยความห่วงใยยิ่งกว่าผู้เป็นบิดาพึงมีต่อลูกว่า “ท่านทั้งหลายได้เห็นสารพัดซึ่งพระเยโฮวาห์พระเจ้าของท่านได้กระทำต่อบรรดาประชาชาติเหล่านี้เพื่อเห็นแก่ท่าน เพราะว่าพระเยโฮวาห์พระเจ้าของท่านได้ทรงสู้รบเพื่อท่าน” (โยชูวา 23:3 TKJV) ถึงแม้ชาวคานาอันได้ถูกปราบลง แต่พวกเขาก็ยังครอบครองแผ่นดินที่พระเจ้าทรงสัญญาไว้แก่คนอิสราเอลในพื้นที่ที่กว้างใหญ่พอประมาณ โยชูวาจึงกำชับประชาชนของท่านว่าอย่าได้เพลิดเพลินกับการอยู่บ้านจนลืมพระบัญชาของพระเจ้าที่สั่งให้ขับไล่ชนชาติที่กราบไหว้รูปเคารพออกไปอย่างสิ้นเชิง {PP 521.2}

## {PP 521.3}

ประชาชนโดยทั่วไปมีความเฉื่อยชาในการขับไล่ชนชาติเหล่านั้นที่ไม่นับถือพระเจ้าออกไปให้หมด คนอิสราเอลแต่ละเผ่าได้กระจายไปอยู่ในดินแดนกรรมสิทธิ์ของตน กองทัพได้สลายตัว และประชาชนถือว่าถ้าจะเริ่มสงครามอีกก็คงเป็นเรื่องยาก และชัยชนะก็ไม่แน่นอน แต่โยชูวายืนยันว่า “พระเยโฮวาห์พระเจ้าของท่านจะทรงผลักดันเขาออกไปให้พ้นหน้าท่าน และทรงขับไล่เขาให้ออกไปพ้นสายตาของท่าน และท่านจะได้ยึดครองแผ่นดินของเขา ดังที่พระเยโฮวาห์พระเจ้าของท่านทรงสัญญาไว้ต่อท่าน เพราะฉะนั้นจงมั่นคงในการที่จะรักษา และกระทำตามสิ่งสารพัด ซึ่งเขียนไว้ในหนังสือธรรมบัญญัติของโมเสส เพื่อจะไม่ได้หันไปทางขวามือหรือทางซ้ายมือ” (โยชูวา 23:5–6 TH1971) {PP 521.3}

## {PP 522.1}

โยชูวาขอให้ประชาชนเป็นพยานเองว่า ตราบใดที่พวกเขาทำตามเงื่อนไข พระเจ้าทรงรักษาพระสัญญาที่มีต่อคนอิสราเอลอย่างซื่อสัตย์ โดยกล่าวว่า “ท่านทุกคนได้ทราบในจิตในใจของท่านแล้วว่าไม่มีสักสิ่งเดียวซึ่งพระเยโฮวาห์พระเจ้าของท่านสัญญาเกี่ยวกับท่านแล้วล้มเหลวไป สำเร็จหมดทุกอย่าง ไม่มีสักอย่างเดียวที่ล้มเหลว” โยชูวายืนยันว่า พระเจ้าได้ทรงรักษาพระสัญญามาแล้วอย่างไร พระองค์ก็จะทรงกระทำตามที่เตือนไว้อย่างนั้น “สิ่งสารพัดที่ดีซึ่งพระเยโฮวาห์พระเจ้าของท่านสัญญาเกี่ยวกับท่านได้สำเร็จเพื่อท่านฉันใด พระเจ้าก็จะทรงนำสิ่งที่ร้ายมาถึงท่าน…เช่นเดียวกัน ถ้าท่านทั้งหลายกระทำผิดพันธสัญญาแห่ง พระเยโฮวาห์พระเจ้าของท่าน…แล้วพระพิโรธของพระเจ้าจะพลุ่งขึ้นต่อท่าน แล้วท่านจะพินาศไปอย่างรวดเร็วจากแผ่นดินที่ดีซึ่งพระเยโฮวาห์พระเจ้าของท่านประทานแก่ท่าน” (โยชูวา 23:14–16 TH1971) {PP 522.1}

## {PP 522.2}

### หลักการอันแท้จริงของพระเจ้า

ซาตานหลอกลวงหลายคนให้เชื่อทฤษฎีผิดๆ ว่า เนื่องจากพระเจ้าทรงรักคนของพระองค์อย่างมากมาย ฉะนั้นพระองค์จะไม่ถือโทษเมื่อพวกเขาทำบาป มันหลอกให้คนเชื่อว่าคำเตือนต่างๆ ในพระคัมภีร์เขียนไว้เพื่อเตือนสติเท่านั้นแต่พระเจ้าจะไม่ทำตามที่ทรงเตือนไว้ดอก ความจริงแล้วพระเจ้าทรงรักษาหลักการแห่งความชอบธรรมไว้ทุกครั้งที่พระองค์ทรงมีปฏิสัมพันธ์กับสิ่งที่พระองค์ทรงสร้าง โดยทรงเปิดเผยให้เห็นธาตุแท้ของความบาป และทรงแสดงให้ประจักษ์ว่าผลที่แน่นอนของความบาปคือความทุกขเวททนาและความตาย ไม่เคยมีการอภัยความบาปโดยไม่มีเงื่อนไข และมันจะไม่มีวันเกิดขึ้น การอภัยเช่นนั้นจะเป็นการละทิ้งหลักการแห่งความชอบธรรม ซึ่งเป็นรากฐานการปกครองของพระเจ้า จะทำให้เหล่าชีวิตในจักรวาลที่ไม่ได้ตกสู่ความบาปเกิดความตื่นตระหนก พระเจ้าทรงชี้ให้เห็นผลของความบาปอย่างตรงไปตรงมา และถ้าคำเตือนเหล่านี้ไม่เป็นความจริง เราจะมั่นใจได้อย่างไรว่าพระสัญญาของพระองค์จะสำเร็จ สิ่งที่เรียกว่าความเมตตากรุณาซึ่งละเลยความยุติธรรมนั้น ไม่ใช่ความเมตตากรุณาที่แท้จริง แต่เป็นความอ่อนแอต่างหาก {PP 522.2}

## {PP 522.3}

พระเจ้าทรงเป็นผู้ให้ชีวิต นับตั้งแต่ปฐมกาลเป็นต้นมาพระบัญญัติของพระเจ้าถูกกำหนดขึ้นมาเพื่อชีวิต แต่ความบาปได้แทรกซึมเข้ามาทำลายระบบระเบียบที่พระองค์ทรงกำหนดขึ้น ความขัดแย้งจึงตามมา ตราบใดที่ยังมีความบาปก็ย่อมมีความทุกข์และความตายอย่างหลีกเลี่ยงไม่ได้ มนุษย์มีความหวังเดียวที่จะพ้นจากผลร้ายของความบาป ความหวังนั้นคือพระผู้ไถ่ที่ทรงแบกรับเอาคำสาปแช่งอันเนื่องจากความบาปเพื่อมนุษย์ {PP 522.3}

## {PP 522.4}

ก่อนที่โยชูวาเสียชีวิต ผู้นำและตัวแทนของแต่ละเผ่าได้มารวมตัวกันที่เมืองเชเคมอีกครั้งตามคำเรียกร้องของท่าน ไม่มีที่ไหนในแผ่นดินที่มีความหมายเท่ากับที่นั่น เพราะเป็นสถานที่ที่พระเจ้าประทานพันธสัญญากับอับราฮัมและยาโคบ และเป็นสถานที่ที่พวกเขาปฏิญาณตัวต่อพระองค์เมื่อเข้ามาในแผ่นดินคานาอัน ภูเขาเอบาลและภูเขาเกริซิมอยู่ที่นั่น เป็นพยานอย่างเงียบๆ ถึงคำปฏิญาณเหล่านั้น บัดนี้พวกเขาได้มารวมตัวกันเพื่อรื้อฟื้นคำปฏิญาณต่อหน้าผู้นำที่ใกล้จะสิ้นอายุขัย รอบตัวพวกเขาเต็มไปด้วยหลักฐานของสิ่งที่พระเจ้าได้ทรงกระทำเพื่ออิสราเอล พระองค์ประทานแผ่นดินที่พวกเขาไม่ต้องลงทุนลงแรงเพื่อแลกมา และเมืองต่างๆ ที่พวกเขาไม่ได้สร้าง รวมทั้งสวนองุ่นกับสวนมะกอกที่พวกเขาไม่ได้ปลูก โยชูวาทบทวนประวัติศาสตร์ของชนชาติอิสราเอลอีกครั้งหนึ่ง โดยเล่าถึงการมหัศจรรย์ต่างๆ ของพระเจ้า เพื่อให้ทุกคนตระหนักถึงความรักและพระเมตตาของพระองค์ และรับใช้พระองค์ “ด้วยความจริงใจและด้วยความซื่อสัตย์” (โยชูวา 24:14 THSV) {PP 522.4}

## {PP 523.1}

### เรียกร้องให้เลือก

โยชูวาสั่งให้นำหีบพันธสัญญามาจากชิโลห์ เหตุการณ์ในครั้งนั้นมีความสำคัญมาก ฉะนั้นสัญลักษณ์ที่แสดงถึงการสถิตอยู่ของพระเจ้าจะช่วยให้ประชาชนเกิดความซาบซึ้งอย่างที่ท่านปรารถนา หลังจากที่กล่าวถึงพระคุณความดีของพระเจ้าที่มีต่อคนอิสราเอลแล้ว โยชูวาจึงเรียกร้องโดยอ้างพระนามของพระเยโฮวาห์ให้พวกเขาเลือกว่าจะปรนนิบัติผู้ใด ในตอนนั้นยังมีคนแอบกราบไหว้รูปเคารพอยู่ โยชูวาจึงพยายามชักชวนให้พวกเขาตัดสินใจที่จะขจัดความบาปนี้ออกไปจากท่ามกลางคนอิสราเอล โดยกล่าวว่า “ถ้าท่านไม่เต็มใจที่จะปรนนิบัติพระเยโฮวาห์ ท่านทั้งหลายจงเลือกเสียในวันนี้ว่าท่านจะปรนนิบัติผู้ใด” (โยชูวา 24:15 TKJV) โยชูวาปรารถนาที่จะนำพวกเขาให้ปรนนิบัติพระเจ้าด้วยความสมัครใจ ไม่ใช่ด้วยการบังคับ ความรักที่มีต่อพระเจ้าเป็นรากฐานของศาสนา การรับใช้พระองค์เพียงเพราะกลัวการลงโทษหรือเพราะหวังสิ่งตอบแทนก็ไร้ประโยชน์ การละทิ้งความเชื่ออย่างเปิดเผยยังไม่น่ารังเกียจต่อพระเจ้าเท่ากับการหน้าไหว้หลังหลอกและการนมัสการพอเป็นพิธี {PP 523.1}

## {PP 523.2}

ผู้นำชราเร่งเร้าให้ประชาชนพิจารณาอย่างรอบคอบถึงสิ่งที่ท่านได้กล่าวต่อพวกเขา และให้ตัดสินใจว่าพวกเขาแน่ใจแล้วหรือที่ต้องการดำรงชีวิตอย่างเสื่อมทรามเหมือนชนชาติทั้งหลายที่อยู่รอบๆ ซึ่งกราบไหว้รูปเคารพ ถ้าไม่เห็นด้วยที่จะปรนนิบัติพระเยโฮวาห์ผู้เป็นที่มาของอำนาจและเป็นน้ำพุแห่งพระพร ก็ให้เลือกเสียในวันนี้ว่าจะปรนนิบัติผู้ใด “บรรดาพระซึ่งบรรพบุรุษของท่านปรนนิบัติ” ที่พระเจ้าทรงเรียกให้อับราฮัมออกจากท่ามกลางพวกเขานั้น “หรือบรรดาพระของคนอาโมไรต์ในแผ่นดินซึ่งท่านอาศัยอยู่” (โยชูวา 24:15 THSV) ประโยคสุดท้ายนี้เป็นการตำหนิคนอิสราเอลอย่างแหลมคม บรรดาเทพเจ้าของชาวอาโมไรต์ไม่สามารถปกป้องคุ้มครองผู้ที่กราบไหว้มันได้ เพราะบาปอันน่าสะอิดสะเอียนและต่ำช้าของพวกเขา ชนชาติชั่วร้ายนั้นถูกทำลาย และแผ่นดินอันอุดมที่พวกเขาเคยครอบครองก็ถูกมอบให้แก่คนของพระเจ้า เป็นการโง่เขลาถ้าคนอิสราเอลจะเลือกบรรดาเทพเจ้าที่ชาวอาโมไรต์นับถือ เพราะพระเหล่านั้นเป็นสาเหตุที่พวกเขาต้องถูกทำลาย โยชูวากล่าวว่า “ส่วนข้าพเจ้าและครอบครัวของข้าพเจ้า เราจะปรนนิบัติพระเยโฮวาห์” (โยชูวา 24:15 TKJV) ท่านได้รับความมุ่งมั่นเด็ดเดี่ยวจากพระเจ้า บัดนี้ท่านจึงถ่ายทอดเจตจำนงนั้นไปสู่ประชาชน คนทั้งหลายตอบรับทันทีโดยไม่รีรอว่า “ขอพระเจ้าอย่ายอมให้ข้าพเจ้าทั้งหลายละทิ้งพระเยโฮวาห์ไปปรนนิบัติพระอื่นเลย” (โยชูวา 24:16 TKJV) {PP 523.2}

## {PP 524.1}

### ความเชื่อในพระคริสต์เท่านั้น

โยชูวากล่าวแก่ประชาชนว่า “ท่านทั้งหลายจะปรนนิบัติพระเยโฮวาห์ไม่ได้ ด้วยว่าพระองค์ทรงเป็นพระเจ้าบริสุทธิ์…พระองค์จะไม่ทรงอภัยการละเมิดหรือความบาปของท่าน” (โยชูวา 24:19 TKJV) ก่อนที่จะมีการปฏิรูปอย่างถาวร ประชาชนจะต้องตระหนักว่าโดยลำพังแล้วพวกเขาไม่สามารถเชื่อฟังพระเจ้าได้เลย ประชาชนได้ละเมิดธรรมบัญญัติของพระองค์ซึ่งกล่าวโทษพวกเขา โดยไม่เปิดช่องให้พวกเขาหนีพ้นไปได้ ตราบใดที่พวกเขายังวางใจในกำลังและความชอบธรรมของตนเอง พวกเขาก็ไม่มีทางได้รับการอภัยบาป พวกเขาไม่สามารถทำตามมาตรฐานของพระบัญญัติอันสมบูรณ์แบบของพระเจ้าได้ ฉะนั้นการที่พวกเขาปฏิญาณว่าจะปรนนิบัติพระเจ้าจึงไม่มีความหมาย มีแต่ความเชื่อในพระคริสต์เท่านั้นที่จะทำให้พวกเขาได้รับการอภัยบาปและได้รับพละกำลังที่จะปฏิบัติตามธรรมบัญญัติของพระเจ้าได้ พวกเขาจะต้องเลิกที่จะพึ่งพาความพยายามของตนเองเพื่อความรอด และต้องไว้วางใจอย่างสุดใจในพระคุณความดีของพระผู้ช่วยให้รอดที่ทรงสัญญาไว้ เพื่อจะเป็นที่ยอมรับของพระเจ้าได้ {PP 524.1}

## {PP 524.2}

โยชูวาพยายามให้คนทั้งหลายที่ฟังอยู่นั้นไตร่ตรองคำพูดของตนอย่างรอบคอบ เพื่อหลีกเลี่ยงการสาบานถึงสิ่งที่จะไม่สามารถกระทำตามได้ ส่วนประชาชนก็ประกาศย้ำอย่างจริงจังว่า “หามิได้ แต่ข้าพเจ้าทั้งหลายจะปรนนิบัติพระเยโฮวาห์” หลังจากที่ประชาชนเป็นพยานยืนยันว่าพวกตนได้เลือกพระเยโฮวาห์ พวกเขาก็ให้คำปฏิญาณอีกครั้งหนึ่งถึงความจงรักภักดีว่า “ข้าพเจ้าทั้งหลายจะปรนนิบัติพระเยโฮวาห์พระเจ้าของข้าพเจ้า และเชื่อฟังพระสุรเสียงของพระองค์” (โยชูวา 24:21, 24 TKJV) {PP 524.2}

## {PP 524.3}

“ดังนั้นโยชูวาก็ได้กระทำพันธสัญญากับประชาชน และวางกฎเกณฑ์และกฎให้แก่เขาในวันนั้นที่เมืองเชเคม” หลังจากเขียนบันทึกการปฏิญาณตนอันสำคัญนี้แล้ว ท่านจึงนำไปเก็บไว้ข้างๆ หีบพันธสัญญาพร้อมกับหนังสือธรรมบัญญัติ และได้ตั้งเสาหินใหญ่ขึ้นเพื่อเป็นอนุสรณ์ แล้วกล่าวว่า “ดูเถิด ศิลาก้อนนี้จะเป็นพยานปรักปรำเรา เพราะศิลานี้ได้ยินพระวจนะทั้งสิ้นแห่งพระเยโฮวาห์ซึ่งตรัสแก่เรา จึงจะเป็นพยานปรักปรำท่าน เกลือกว่าท่านจะปฏิเสธพระเจ้าของท่าน’ แล้วโยชูวาก็ปล่อยให้ประชาชนกลับไปยังที่มรดกของตนทุกคน (โยชูวา 24:25–28 TKJV) {PP 524.3}

## {PP 524.4}

ภารกิจที่โยชูวาทำเพื่อคนอิสราเอลได้สิ้นสุดลงแล้ว ท่าน “ได้ติดตามองค์พระผู้เป็นเจ้าอย่างสุดใจ” และในพระวจนะของพระเจ้าได้มีการบันทึกไว้ว่าท่านเป็น “ผู้รับใช้ของพระเยโฮวาห์” แต่หลักฐานที่สำคัญที่สุดที่บ่งบอกถึงลักษณะภาวะการเป็นผู้นำของท่านคือบันทึกประวัติศาสตร์ของประชาชนที่อยู่ภายใต้การนำของท่าน อันมีเนื้อความว่า “คนอิสราเอลได้ปรนนิบัติพระเยโฮวาห์ตลอดสมัยของโยชูวา และตลอดสมัยของพวกผู้ใหญ่ผู้มีอายุยืนนานกว่าโยชูวา” (กันดารวิถี 32:12 TNCV; โยชูวา 24:29 TKJV; โยชูวา 24:31 TKJV) {PP 524.4}
