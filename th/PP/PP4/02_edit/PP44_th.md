---
chapter:
  number: 44
  title:
    th: ข้ามแม่น้ำจอร์แดน
    en: Crossing the Jordan
  url: https://egwwritings.org/?ref=en_PP.510&para=84.2352
  basedon: โยชูวา 1–5:12
---

## {PP 481.1}

### คิดคำนึงถึงโมเสส

คนอิสราเอลไว้ทุกข์ให้กับโมเสสอย่างสุดซึ้ง มีการจัดพิธีไว้อาลัยผู้นำที่จากไปเป็นเวลา 30 วัน ก่อนหน้านี้ประชาชนไม่เคยรู้สึกประทับใจในโอวาทที่ฉลาด อ่อนโยนเยี่ยงพ่อแม่สั่งสอนลูก และความเชื่อที่มั่นคงแน่วแน่ของท่านเท่ากับตอนที่ท่านจากไปแล้ว พวกเขาซาบซึ้งใจยิ่งกว่าเดิมเมื่อหวนคิดถึงบทเรียนอันล้ำค่าที่ท่านเคยสอนไว้ {PP 481.1}

## {PP 481.2}

โมเสสจากไปแล้วก็จริง แต่แบบอย่างอันดีของท่านไม่ได้ตายไปพร้อมกับท่าน หากยังคงสืบทอดต่อไปในใจของประชาชน มีคนจดจำชีวิตที่บริสุทธิ์และไม่เห็นแก่ตัวของท่านเป็นเวลานาน ซึ่งหล่อหลอมชีวิตของพวกเขาด้วยการชักจูงอย่างเงียบๆ แม้แต่คนที่เพิกเฉยต่อคำสอนของโมเสสในขณะที่ท่านยังมีชีวิตก็ยังได้รับการปลูกสรรปั้นแต่งเช่นกัน เปรียบดั่งดวงอาทิตย์ที่ลับขอบฟ้าไปแล้วแต่ยังสาดแสงไปยังยอดเขาอีกฟากหนึ่งอย่างเจิดจ้า เฉกเช่นการกระทำของคนบริสุทธิ์และคนดีที่ยังคงส่องสว่างไปยังชาวโลกแม้ว่าคนคนนั้นได้จากไปแล้วก็ตาม ผลงาน คำพูด และการเป็นแบบอย่างของเขาจะดำรงอยู่ตลอดกาล “คนชอบธรรมจะมีคนระลึกถึงอยู่เป็นนิตย์” (สดุดี 112:6 THSV) {PP 481.2}

## {PP 481.3}

ถึงแม้ประชาชนโศกเศร้าเพราะการสูญเสียครั้งใหญ่ แต่ก็รู้ว่าพระเจ้าไม่ทรงทอดทิ้งพวกเขา ในกลางวันมีเสาเมฆลอยอยู่เหนือพลับพลา และมีเสาเพลิงในกลางคืน เป็นสัญลักษณ์ยืนยันว่าพระเจ้าจะยังทรงอุปถัมป์และทรงนำพวกเขา ถ้าเพียงแต่ประชาชนดำเนินตามพระบัญญัติของพระองค์ {PP 481.3}

## {PP 481.4}

### ผู้นำคนใหม่

คนอิสราเอลถือว่าโยชูวาเป็นผู้นำของพวกเขา ก่อนหน้านี้คนส่วนใหญ่รู้จักท่านในฐานะนักรบ ความสามารถและส่วนที่ดีของท่านมีคุณค่าเป็นพิเศษสำหรับช่วงนี้ของประวัติศาสตร์คนอิสราเอล ท่านเป็นคนหนักเน่น กล้าหาญ อดทน ทันต่อเหตุการณ์ ซื่อตรง ไม่เห็นแก่ประโยชน์ส่วนตัวในขณะที่ดูแลคนของท่าน และเหนือสิ่งอื่นใดท่านมีความเชื่อมั่นในพระเจ้า นี่คืออุปนิสัยของผู้ชายที่พระเจ้าทรงเลือกให้นำปวงชนมากมายของอิสราเอลเข้าไปในแผ่นดินแห่งพระสัญญา ในช่วงเวลาที่พเนจรในถิ่นทุรกันดารท่านทำหน้าที่เป็นนายกรัฐมนตรีให้กับโมเสส ท่านมีความซื่อสัตย์โดยไม่เสแสร้ง เป็นคนที่ยืนหยัดมั่นคงในขณะที่คนอื่นหวั่นไหว และแน่วแน่เพื่อความจริงท่ามกลางภัยอันตราย แสดงถึงความเหมาะสมที่จะสืบตำแหน่งต่อจากโมเสส แม้ก่อนเวลาที่พระสุรเสียงของพระเจ้าจะเรียกท่าน {PP 481.4}

## {PP 482.1}

โยชูวากระวนกระวายเมื่อคิดถึงหน้าที่รับผิดชอบที่รออยู่ข้างหน้า ท่านไม่มีความมั่นใจในตัวเอง แต่ความกลัวนั้นหายไปเมื่อพระเจ้าทรงยืนยันแก่ท่านว่า “เราอยู่กับโมเสสมาแล้วอย่างไร เราจะอยู่กับเจ้าอย่างนั้น เราจะไม่ละเลยหรือทอดทิ้งเจ้า…เจ้าจะทำให้ชนชาตินี้ได้รับแผ่นดินนั้นเป็นมรดก ซึ่งเราปฏิญาณไว้กับบรรพบุรุษของพวกเขาว่าจะยกให้เขา” “ทุกๆ แห่งที่ฝ่าเท้าของเจ้าทั้งหลายจะเหยียบลง เราได้ยกให้พวกเจ้าดังที่เราได้สัญญาไว้กับโมเสส” (โยชูวา 1:5–6; 1:3 THSV) ตั้งแต่เทือกเขาแห่งเลบานอนอันไกลโพ้นถึงชายทะเลใหญ่จนถึงฝั่งแม่น้ำยูเฟรติสในทิศตะวันออก ทั้งหมดนี้จะเป็นของพวกเขา {PP 482.1}

## {PP 482.2}

นอกจากพระสัญญานี้แล้ว พระองค์ทรงตักเตือนโยชูวาว่า “เพียงแต่จงเข้มแข็งและกล้าหาญยิ่งเถิด ระวังที่จะทำตามธรรมบัญญัติทั้งหมด ซึ่งโมเสสผู้รับใช้ของเราได้บัญชาเจ้าไว้นั้น” พระองค์ตรัสสั่งไว้ว่า “อย่าให้หนังสือธรรมบัญญัตินี้ห่างจากปากของเจ้า แต่จงตรึกตรองตามนั้นทั้งกลางวันและกลางคืน” “อย่าหันเหจากธรรมบัญญัตินั้นไปทางขวาหรือทางซ้าย” “แล้วเจ้าจะมีความเจริญ และประสบความสำเร็จ” (โยชูวา 1:7, 8 THSV) {PP 482.2}

## {PP 482.3}

คนอิสราเอลยังตั้งค่ายอยู่ฟากตะวันออกของแม่น้ำจอร์แดน แม่น้ำสายนี้เป็นอุปสรรคแรกของการยึดครองแผ่นดินคานาอัน คำสั่งแรกที่พระเจ้าทรงบัญชาแก่โยชูวาคือ “เจ้าและชนชาตินี้ทั้งหมดจงลุกขึ้นข้ามแม่น้ำจอร์แดนนี้ ไปยังแผ่นดินซึ่งเรายกให้พวกเขา” (โยชูวา 1:2 THSV) ไม่มีคำอธิบายว่าจะต้องข้ามแม่น้ำอย่างไร แต่โยชูวารู้ว่าสิ่งใดที่พระเจ้าทรงบัญชาไว้ พระองค์จะทรงเตรียมหนทางให้คนของพระองค์สามารถทำได้ ท่านเชื่ออย่างนี้ ฉะนั้นผู้นำผู้ห้าวหาญจึงเริ่มเตรียมประชาชนทันทีเพื่อการเดินทาง {PP 482.3}

## {PP 482.4}

### แผนยึดคานาอัน

เมืองเยรีโคอยู่ตรงข้ามกับที่ตั้งค่ายของคนอิสราเอลในขณะนั้น และห่างจากแม่น้ำจอร์แดนไม่กี่ไมล์ เป็นเมืองใหญ่ที่มีแนวป้องกันแข็งแกร่ง เมืองนี้เป็นเสมือนกุญแจที่จะไขเข้าไปสู่แผ่นดินทั้งหมด จึงเป็นอุปสรรคที่ท้าทายมากต่อความสำเร็จของคนอิสราเอล โยชูวาจึงส่งชายหนุ่ม 2 คนเพื่อไปสอดแนมเมืองนั้น ให้สืบดูว่าประชากรเมืองเป็นอย่างไร มีทรัพยากรและแนวป้องกันศึกมากน้อยเพียงใด ส่วนชาวเมืองเยรีโคมีความหวาดกลัวและระแวดระวังอยู่ตลอดเวลา ผู้สอดแนมจึงตกอยู่ในอันตรายอย่างยิ่ง แต่ผู้หญิงชาวเยรีโคคนหนึ่งชื่อราหับยอมเสี่ยงชีวิตของตนเพื่อช่วยผู้สอดแนมไว้ และเพื่อเป็นการตอบแทนน้ำใจ ผู้สอดแนมทั้งสองจึงสัญญาว่าจะปกป้องนางเมื่อถึงเวลาทำการยึดเมือง {PP 482.4}

## {PP 483.1}

ผู้สอดแนมกลับมารายงานว่า “องค์พระผู้เป็นเจ้าประทานดินแดนทั้งหมดนั้นแก่เราอย่างแน่นอน ทุกคนที่นั่นหวาดหวั่นขวัญผวาเพราะพวกเรา” ชาวเมืองเยรีโคได้บอกกับพวกเขาว่า “เพราะเราทั้งหลายได้ยินเรื่องที่พระเจ้าทรงกระทำให้ทะเลแดงแห้งไปต่อหน้าท่านเมื่อท่านออกจากอียิปต์ และเรื่องการที่ท่านได้กระทำแก่กษัตริย์ทั้งสองของคนอาโมไรต์ ซึ่งอยู่ฟากตะวันออกของแม่น้ำจอร์แดน คือกษัตริย์สิโหนและโอก ผู้ซึ่งท่านทั้งหลายได้ทำลายเสียสิ้น เพราะเรื่องท่านนี้แหละ พอเราได้ยินข่าวนี้ เราก็กลัวลานทีเดียว ไม่มีความกล้าหาญเหลืออยู่ในสักคนหนึ่งเลย เพราะพระเยโฮวาห์พระเจ้าของท่านเป็นพระเจ้าของสวรรค์เบื้องบนและโลกเบื้องล่าง” (โยชูวา 2:24 TNCV; 2:10–11 TH1971) {PP 483.1}

## {PP 483.2}

โยชูวาสั่งให้ประชาชนเตรียมตัวเพื่อออกเดินทาง ให้รวบรวมเสบียงอาหารสำหรับ 3 วัน และให้กองทัพเตรียมพร้อมสำหรับการสู้รบ ทุกคนเต็มใจตอบรับแผนการของโยชูวา และยืนยันต่อผู้นำว่าประชาชนมีความมั่นใจในตัวท่านและจะสนับสนุนท่าน “เขาทั้งหลายจึงตอบโยชูวาว่า ‘สิ่งสารพัดซึ่งท่านบัญชาแก่พวกเรา เราจะกระทำตาม ท่านจะให้พวกเราไปในที่ใดๆ เราจะไป เราเชื่อฟังโมเสสในเรื่องทั้งปวงอย่างไร เราจะเชื่อฟังท่านอย่างนั้น ขอเพียงว่าพระเยโฮวาห์พระเจ้าของท่านทรงสถิตกับท่าน ดังที่พระองค์ได้สถิตกับโมเสสก็แล้วกัน’”<!--โยชูวา 1:16–17 TH1971--> {PP 483.2}

## {PP 483.3}

### ข้ามแม่น้ำจอร์แดน

ประชาชนจำนวนมหาศาลออกจากค่ายที่ตั้งอยู่ในหมู่ต้นไม้แห่งชิทธีมลงไปยังฝั่งแม่น้ำจอร์แดน ทุกคนตระหนักดีว่าถ้าปราศจากการช่วยเหลือของพระเจ้าแล้ว ก็อย่าหวังว่าจะข้ามแม่น้ำไปได้ ช่วงนั้นเป็นฤดูใบไม้ผลิ หิมะตามภูเขาละลายทำให้น้ำในแม่น้ำจอร์แดนสูงขึ้นจนล้นตลิ่ง ฉะนั้นจึงเป็นไปไม่ได้ที่จะเดินข้ามในจุดที่ใช้ข้ามในยามปกติ พระเจ้ามีพระประสงค์ให้การข้ามแม่น้ำจอร์แดนของคนอิสราเอลเป็นเรื่องอัศจรรย์ โยชูวาสั่งให้ประชาชนชำระตนให้บริสุทธิ์ตามที่พระเจ้าทรงบัญชาท่านไว้ ให้ทุกคนละทิ้งความบาป และทำร่างกายให้ปราศจากมลทิน “เพราะพรุ่งนี้องค์พระผู้เป็นเจ้าจะทรงกระทำการอัศจรรย์ยิ่งใหญ่ท่ามกลางท่าน” (โยชูวา 3:5 TNCV) ให้หีบพันธสัญญานำประชาชนไป เมื่อเขาทั้งหลายเห็นปุโรหิตหามหีบพันธสัญญาอันเป็นสัญลักษณ์แห่งการสถิตอยู่ของพระเจ้า และเคลื่อนจากที่ของมันกลางค่ายที่พักไปยังแม่น้ำจอร์แดน ก็ให้ประชาชนเคลื่อนออกจากที่ของตน “ตามหีบนั้นไป” (โยชูวา 3:3 THSV) โยชูวาแจกแจงรายละเอียดของการข้ามแม่น้ำจอร์แดนล่วงหน้าพร้อมกล่าวว่า “โดยเหตุนี้ท่านทั้งหลายจะได้ทราบว่า พระเจ้าผู้ทรงพระชนม์ได้ประทับอยู่ท่ามกลางท่านทั้งหลาย และว่าพระองค์จะทรงขับไล่คนคานาอัน…ให้พ้นหน้าท่านทั้งหลายอย่างแน่นอน ดูเถิด หีบพันธสัญญาของพระเป็นเจ้าแห่งสากลพิภพ จะข้ามไปข้างหน้าท่านลงไปในแม่น้ำจอร์แดน”<!--โยชูวา 3:10–11 TH1971--> {PP 483.3}

## {PP 484.1}

พอถึงเวลาที่กำหนดพวกปุโรหิตก็หามหีบพันธสัญญานำขบวนประชาชน ส่วนประชาชนนั้นได้รับคำสั่งให้ทิ้งช่วงระหว่างพวกเขากับหีบพันธสัญญา ให้มีพื้นที่ว่างรอบหีบประมาณ 1 กิโลเมตร ทุกคนจ้องดูเหล่าปุโรหิตเดินลงสู่แม่น้ำจอร์แดนด้วยใจจดจ่อ ปุโรติตขยับเข้าใกล้สายน้ำที่เชี่ยวกรากจนกระทั่งเหยียบลงไปในน้ำ ในทันใดนั้นน้ำที่อยู่ทางเหนือก็ถูกระงับไว้ ส่วนน้ำที่อยู่ทางใต้ก็ไหลพ้นจนเหลือแต่พื้นดินว่างเปล่า {PP 484.1}

## {PP 484.2}

พวกปุโรหิตเดินตรงไปยังใจกลางของก้นแม่น้ำตามคำสั่งของพระเจ้า แล้วประชาชนทั้งหมดก็เดินข้ามไปยังอีกฝั่ง เรื่องนี้ได้ตอกย้ำแก่คนอิสราเอลว่าฤทธิ์อำนาจที่ห้ามแม่น้ำจอร์แดนเป็นอำนาจเดียวกันกับที่แยกทะเลแดงให้กับคนรุ่นพ่อเมื่อ 40 ปีก่อน เมื่อทุกคนเดินข้ามไปจนเรียบร้อย พวกปุโรหิตก็หามหีบขึ้นบนฝั่งด้านตะวันตก ทันทีที่หีบอยู่ในที่ปลอดภัยและ “ฝ่าเท้าของปุโรหิตยกขึ้นเหยียบแผ่นดินแห้ง” (โยชูวา 4:18 THSV) น้ำที่ถูกกั้นไว้ก็ไหลทะลักไปตามสายเดิมของมัน {PP 484.2}

## {PP 484.3}

### อนุสรณ์สถาน

พระเจ้าไม่ได้ทรงทอดทิ้งให้คนรุ่นหลังขาดหลักฐานถึงการอัศจรรย์ครั้งใหญ่นี้ ในขณะที่ปุโรหิตผู้หามหีบพันธสัญญายังอยู่กลางแม่น้ำจอร์แดน ผู้ชาย 12 คนที่ได้รับการเลือกไว้จากแต่ละเผ่าได้ลงไปยกก้อนหินใหญ่จากก้นแม่น้ำที่ปุโรหิตยืนอยู่ และแบกไปยังฝั่งตะวันตก ก้อนหินเหล่านี้ถูกกองไว้เพื่อเป็นอนุสรณ์สถานในที่ตั้งค่ายแห่งแรกหลังข้ามแม่น้ำไป โยชูวากำชับประชาชนให้เล่าเรื่องราวการช่วยกู้ของพระเจ้าไปสู่ลูกหลานสืบไป “เพื่อชนชาติทั้งหลายทั่วพิภพจะได้ทราบว่า พระหัตถ์พระเจ้านั้นทรงฤทธิ์ เพื่อท่านทั้งหลายจะยำเกรง พระเยโฮวาห์พระเจ้าของท่านเป็นนิตย์”<!--โยชูวา 4:24 TH1971--> {PP 484.3}

## {PP 484.4}

การอัศจรรย์ครั้งนี้มีผลสำคัญยิ่งต่อทั้งชาวฮีบรูและบรรดาศัตรูของพวกเขา เป็นหลักประกันแก่คนอิสราเอลว่าพระเจ้าจะทรงสถิตอยู่และจะทรงคุ้มครองพวกเขาต่อไป และเป็นหลักฐานว่าพระองค์จะทรงช่วยพวกเขาผ่านทางโยชูวาดังที่พระองค์เคยช่วยผ่านโมเสส พวกเขาต้องการการยืนยันนี้เพื่อเสริมกำลังใจให้เข้มแข็งสำหรับภารกิจยิ่งใหญ่ในการยึดแผ่นดินคานาอัน อันเป็นภารกิจที่ทำให้คนรุ่นพ่อสั่นสะท้านเมื่อ 40 ก่อนหน้านั้น พระเจ้าตรัสกับโยชูวาก่อนที่จะข้ามแม่น้ำจอร์แดนว่า “วันนี้เราจะเริ่มยกย่องเจ้าให้เป็นใหญ่ในสายตาของบรรดาอิสราเอล เพื่อเขาจะทราบว่า เราอยู่กับโมเสสมาแล้วอย่างไร เราจะอยู่กับเจ้าอย่างนั้น” ส่วนผลของพระสัญญานั้นคือ “ในวันนั้นพระเจ้าทรงยกย่องโยชูวาต่อหน้าคนอิสราเอลทั้งปวง เขาทั้งหลายก็ยำเกรงท่าน ดังที่เขาเคยยำเกรงโมเสสตลอดชีวิตของท่าน”<!--โยชูวา3:7; 4:14 TH1971--> {PP 484.4}

## {PP 485.1}

นอกจากนั้น การที่พระเจ้าทรงสำแดงฤทธานุภาพของพระองค์เพื่อช่วยเหลือคนอิสราเอลยังส่งผลให้ชนชาติทั้งหลายโดยรอบหวั่นวิตกมากขึ้น ซึ่งจะเผด็จศึกพวกเขาได้อย่างเบ็ดเสร็จให้ง่ายขึ้น เมื่อข่าวที่พระเจ้าทรงห้ามน้ำในแม่น้ำจอร์แดนต่อหน้าคนอิสราเอลไปถึงหูของกษัตริย์ชาวอาโมไรต์และกษัตริย์ชาวคานาอัน จิตใจของพวกเขาก็สลายเพราะความกลัว ชาวฮีบรูได้ฆ่ากษัตริย์ของชาวมีเดียนไปแล้ว 5 พระองค์ ทั้งได้ฆ่ากษัตริย์สิโหนของชาวอาโมไรต์ รวมทั้งโอกกษัตริย์แห่งบาชาน บัดนี้พวกเขาได้ข้ามแม่น้ำจอร์แดนที่ไหลเชี่ยวท่วมตลิ่ง ฉะนั้นชนชาติทั้งหลายที่อยู่ล้อมรอบจึงพากันสะทกสะท้านต่อคนอิสราเอล ชาวคานาอัน คนอิสราเอล และแม้กระทั่งโยชูวาเองได้เห็นหลักฐานที่ชัดเจนว่า พระเจ้าผู้ทรงพระชนม์ คือพระมหากษัตริย์แห่งสวรรค์และสากลโลกทรงสถิตอยู่กับคนของพระองค์ และพระองค์จะไม่ทรงปล่อยให้พวกเขาล้มเหลวหรือทอดทิ้งเขาเลย {PP 485.1}

## {PP 485.2}

### การถูกปฏิเสธสิ้นสุดลง

ชาวฮีบรูได้ตั้งค่ายแห่งแรกในแผ่นดินคานาอันไม่ไกลจากแม่น้ำจอร์แดนมากนัก ซึ่งโยชูวา “ให้ประชาชนอิสราเอลเข้าสุหนัต” ที่นั่น “ประชาชนอิสราเอลได้ตั้งค่ายที่กิลกาล และถือเทศกาลปัสกา” พิธีสุหนัตได้ถูกระงับไว้ตั้งแต่คนอิสราเอลกบฏที่คาเดช พระเจ้าทรงกำหนดให้การเข้าสุหนัตเป็นสัญลักษณ์แห่งพันธสัญญาระหว่างพระองค์กับคนของพระองค์ ฉะนั้นการระงับพิธีดังกล่าวได้เตือนสติคนอิสราเอลอยู่ตลอดเวลาว่าพันธสัญญานั้นได้ถูกฉีกขาด ส่วนเทศกาลปัสกาก็เป็นสัญลักษณ์ของการทรงช่วยกู้จากอียิปต์ และที่ยกเลิกการฉลองก็เพื่อเป็นหลักฐานว่าพระเจ้าไม่พอพระทัยที่พวกเขาปรารถนาที่จะกลับไปยังดินแดนแห่งการเป็นทาส มาบัดนี้ช่วงเวลาหลายปีแห่งการถูกพระเจ้าทรงปฏิเสธได้สิ้นสุดลงแล้ว พระเจ้าทรงยอมรับคนอิสราเอลเป็นคนของพระองค์อีกครั้ง ฉะนั้นจึงต้องมีการรื้อฟื้นสัญลักษณ์แห่งพันธสัญญา ชายทุกคนที่เกิดในถิ่นทุรกันดารได้เข้าสุหนัต พระเจ้าตรัสกับโยชูวาว่า “วันนี้เราได้กลิ้งความอดสูเพราะอียิปต์ไปให้พ้นเจ้าแล้ว” จึงมีการเรียกสถานที่นั่นว่า กิลกาล แปลว่า ‘กลิ้งออกไป’ (โยชูวา 5:3, 10, 9 THSV) {PP 485.2}

## {PP 486.1}

หลายชนชาติที่ไม่นับถือพระเจ้าได้ดูถูกพระองค์และคนของพระองค์ที่ยังไม่สามารถยึดครองแผ่นดินคานาอันหลังจากออกจากอียิปต์ไม่นานตามที่คาดหมายไว้ ฝ่ายศัตรูกระหยิ่มยิ้มย่องที่คนอิสราเอลต้องวนเวียนอยู่ในถิ่นทุรกันดารเป็นเวลานาน ทั้งเยาะเย้ยว่า พระเจ้าของชาวฮีบรูไม่สามารถนำพาพวกเขาเข้าไปในแผ่นดินแห่งพระสัญญาได้ คราวนี้พระเจ้าทรงสำแดงฤทธานุภาพของพระองค์อย่างเห็นได้ชัด ทั้งทรงแสดงให้เห็นว่าคนอิสราเอลเป็นที่โปรดปรานของพระองค์โดยการเปิดทางในแม่น้ำจอร์แดนต่อหน้าพวกเขา ฝ่ายศัตรูจึงไม่อาจดูถูกคนอิสราเอลได้อีกต่อไป {PP 486.1}

## {PP 486.2}

“ในวันที่สิบสี่เวลาเย็น” คนอิสราเอลฉลองปัสกาในที่ราบเยรีโค “วันรุ่งขึ้นหลังวันเทศกาลปัสกา วันนั้นเองเขาก็รับประทานผลอันเกิดจากแผ่นดิน คือขนมไร้เชื้อและข้าวคั่ว ตั้งแต่วันรุ่งขึ้น มานาก็ขาดไป คือ เมื่อเขาได้รับประทานผลจากแผ่นดินคนอิสราเอลไม่มีมานาอีกเลย ในปีนั้นเขารับประทานผลจากแผ่นดินคานาอัน” (โยชูวา 5:10–12 TNCV) หลายปีแห่งการพเนจรในถิ่นทุรกันดารได้สิ้นสุดลง ในที่สุดเท้าของคนอิสราเอลได้เหยียบย่างอยู่บนแผ่นดินแห่งพระสัญญา {PP 486.2}
