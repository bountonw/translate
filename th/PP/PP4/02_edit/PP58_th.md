---
chapter:
  number: 58
  title:
    th: โรงเรียนของผู้เผยพระวจนะ
    en: The Schools of the Prophets
  url: https://legacy.egwwritings.org/?ref=en_PP.592&para=84.2786
  basedon:
---

## {PP 592.1}

พระเจ้าทรงนำการศึกษาของชนชาติอิสราเอลด้วยพระองค์เอง พระองค์ไม่เพียงแต่ทรงดูแลพวกเขาในด้านศีลธรรมเท่านั้น แต่ทรงเอาพระทัยใส่เรื่องต่างๆ ที่ส่งผลต่อสุขภาพของร่างกายและจิตใจด้วย และทรงวางธรรมบัญญัติที่เกี่ยวข้องกับสิ่งเหล่านี้ {PP 592.1}

## {PP 592.2}

พระเจ้าทรงบัญชาให้ชาวฮีบรูสั่งสอนลูกหลานให้รู้จักกฎเกณฑ์ของพระองค์และให้พวกเขาคุ้นเคยกับวิธีการที่พระองค์ทรงนำบรรพบุรุษของพวกเขาในอดีต การสั่งสอนเรื่องเหล่านี้เป็นหน้าที่พิเศษอย่างหนึ่งของพ่อแม่ทุกคนที่ไม่ควรมอบหมายให้คนอื่นทำแทน พ่อแม่ที่รักเอ็นดูลูกควรเป็นผู้สอนลูกๆ ด้วยตนเอง ควรสอนให้ลูกระลึกถึงพระเจ้าผ่านเหตุการณ์ต่างๆ ในชีวิตประจำวัน พระราชกิจอันยิ่งใหญ่ที่พระเจ้าทรงช่วยกู้คนของพระองค์ให้พ้นภัย และพระสัญญาเรื่องพระผู้ไถ่ที่จะเสด็จมาควรได้รับการเล่าขานอยู่เนืองๆ ในบ้านเรือนของชาวอิสราเอล การยกตัวอย่างและการใช้สัญลักษณ์เปรียบเทียบได้ช่วยให้เด็กๆ จดจำบทเรียนได้ดีขึ้น มีการเน้นย้ำถึงความจริงอันสำคัญเรื่องการทรงนำของพระเจ้าและชีวิตนิรันดร์ขณะที่เด็กยังอยู่ในวัยเยาว์ ทั้งมีการสอนให้เห็นพระเจ้าผ่านธรรมชาติและพระวจนะ ดวงดาวบนท้องฟ้า ต้นไม้ใบหญ้าในท้องทุ่ง ขุนเขาสูงตระหง่าน และลำธารที่ไหลริน ล้วนแต่บรรยายถึงพระผู้สร้าง พิธีถวายบูชา การนมัสการที่พระวิหาร และถ้อยคำของบรรดาผู้เผยพระวจนะ ล้วนแต่ช่วยให้เข้าใจพระเจ้ามากยิ่งขึ้น {PP 592.2}

## {PP 592.3}

โมเสสได้รับการศึกษาเช่นนี้ขณะอยู่ในกระท่อมที่โกเชน และฮันนาห์ผู้สัตย์ซื่อได้สอนซามูเอลในลักษณะเดียวกัน เป็นการศึกษาที่ดาวิดได้รับเมื่ออาศัยบนเนินเขาแห่งเบธเลเฮม และที่ดาเนียลได้รับก่อนที่ท่านจะถูกจับไปเป็นเชลยและต้องพรากจากบ้านเกิดเมืองนอน เป็นวิธีการเดียวกันที่พระคริสต์ในวัยเด็กทรงเรียนรู้ที่เมืองนาซาเร็ธ และที่ทิโมธีได้รับรู้ผ่านปากของโลอิสผู้เป็นยาย และยูนีสผู้เป็นแม่ (2 ทิโมธี 1:5; 3:15) คือหลักความจริงต่างๆ ในพระวจนะของพระเจ้านั่นเอง {PP 592.3}

## {PP 593.1}

นอกจากนี้ยังมีการก่อตั้งโรงเรียนของผู้เผยพระวจนะเพื่ออบรมสั่งสอนเยาวชนเพิ่มเติม หากเยาวชนคนใดต้องการค้นคว้าความจริงในพระวจนะให้ลึกซึ้งยิ่งขึ้นและแสวงหาปัญญาจากเบื้องบนเพื่อเป็นครูสอนในอิสราเอล เขาสามารถไปเรียนที่โรงเรียนเหล่านี้ได้ ซามูเอลก่อตั้งโรงเรียนเหล่านี้เพื่อป้องกันไม่ให้ความเสื่อมทรามแพร่หลาย เพื่อดูแลด้านศีลธรรมและจิตวิญญาณของเยาวชน และเพื่อส่งเสริมความเจริญรุ่งเรืองในอนาคตของชาติด้วยการสร้างคนที่มีคุณสมบัติเหมาะสมในการเป็นผู้นำและที่ปรึกษาที่ยำเกรงพระเจ้า เพื่อให้บรรลุเป้าหมายนี้ ซามูเอลได้รวบรวมกลุ่มชายหนุ่มที่นับถือพระเจ้า ฉลาดเฉลียว และใฝ่เรียนรู้ คนเหล่านี้ถูกเรียกขานว่า บุตรของผู้เผยพระวจนะ<!--1 Kings 20:35 TNCV--> ขณะที่พวกเขาเข้าเฝ้าพระเจ้าและศึกษาพระวจนะและพระราชกิจของพระองค์ พระองค์ทรงเสริมความสามารถที่พวกเขามีมาแต่กำเนิดด้วยสติปัญญาจากเบื้องบน อาจารย์ผู้สอนเป็นชายที่ไม่เพียงแต่รู้จักหลักความจริงของพระเจ้าเท่านั้น แต่ยังเข้าสนิทกับพระองค์และได้รับพระวิญญาณเป็นพิเศษ พวกเขาได้รับความเคารพนับถือและความไว้วางใจจากประชาชน ทั้งในด้านความรู้และความศรัทธา {PP 593.1}

## {PP 593.2}

ในสมัยของซามูเอลมีโรงเรียนของผู้เผยพระวจนะอยู่สองแห่ง แห่งหนึ่งอยู่ที่รามาห์บ้านของซามูเอล และอีกแห่งหนึ่งอยู่ที่คีริยาทเยอาริม ซึ่งเป็นสถานที่หีบพันธสัญญาอยู่ ต่อมาภายหลังมีการก่อตั้งโรงเรียนเพิ่มเติม {PP 593.2}

## {PP 593.3}

นักเรียนของโรงเรียนเหล่านี้เลี้ยงชีพด้วยการเกษตรหรืองานช่างฝีมือต่างๆ สำหรับคนอิสราเอลแล้ว การใช้แรงงานไม่ได้ถือเป็นเรื่องแปลกหรือเป็นงานต่ำต้อย ตรงกันข้าม สังคมจะประณามพ่อแม่ว่าทำผิดถ้ายอมให้ลูกเติบโตโดยขาดทักษะการทำงาน ตามพระบัญชาของพระเจ้า เด็กทุกคนต้องได้รับการสอนวิชาชีพ แม้ว่าเขาจะได้รับการศึกษาเพื่อรับตำแหน่งในพระวิหารก็ตาม ผู้สอนศาสนาหลายคนเลี้ยงชีพด้วยการใช้แรงงาน แม้ในสมัยพวกอัครทูต ไม่มีใครดูหมิ่นเปาโลและอาควิลลาที่ทำงานเย็บผ้าเต็นท์เพื่อประทังชีวิต {PP 593.3}

## {PP 593.4}

วิชาหลักที่เรียนในโรงเรียนเหล่านี้คือพระบัญญัติของพระเจ้า กฎเกณฑ์ที่ประทานแก่โมเสส ประวัติศาสตร์การทรงนำของพระเจ้า เพลงสรรเสริญ และบทกวี วิธีการสอนแตกต่างจากวิทยาลัยศาสนศาสตร์ในปัจจุบันอย่างมาก ซึ่งในปัจจุบันมีผู้จบปริญญาด้านศาสนศาสตร์ที่รู้จักพระเจ้าและหลักความจริงทางศาสนาน้อยกว่าตอนที่เขาเพิ่งเข้าเรียนเสียอีก การเรียนทุกวิชาในโรงเรียนโบราณมีเป้าหมายสูงสุด คือการเรียนรู้น้ำพระทัยของพระเจ้าและหน้าที่ของมนุษย์ที่มีต่อพระองค์ มีการศึกษาค้นคว้าเรื่องการทรงนำของพระเยโฮวาห์ในประวัติศาสตร์ พร้อมด้วยรูปแบบและสัญลักษณ์ต่างๆ ที่ชี้ไปถึงความจริงที่สำคัญ ด้วยความเชื่อ นักเรียนจึงเข้าใจถึงเป้าหมายของระบบการถวายบูชา คือองค์พระคริสต์ผู้ทรงเป็นลูกแกะของพระเจ้าที่จะเสด็จมาไถ่บาปของมนุษย์โลก {PP 593.4}

## {PP 594.1}

พวกเขาฝักใฝ่ในการอุทิศตัวแด่พระเจ้า นักเรียนไม่เพียงแต่ถูกสอนถึงหน้าที่ในการอธิษฐานเท่านั้น แต่ยังได้รับการอบรมถึงวิธีการอธิษฐานด้วย คือวิธีเข้าเฝ้าพระผู้สร้าง วิธีไว้วางใจในพระองค์ และวิธีทำความเข้าใจและปฏิบัติตามคำสอนแห่งพระวิญญาณ คนที่ได้รับการชำระให้บริสุทธิ์ได้นำเอาสิ่งใหม่และเก่าออกมาจากพระคัมภีร์ซึ่งเป็นพระคลังของพระเจ้า (ดู มัทธิว 13:52) และพระวิญญาณของพระเจ้าทรงปรากฏผ่านการเผยพระวจนะและบทเพลงสรรเสริญ {PP 594.1}

## {PP 594.2}

พวกเขาใช้ดนตรีเพื่อจุดประสงค์อันบริสุทธิ์ เพื่อยกระดับความคิดสู่สิ่งที่บริสุทธิ์ ดีงาม และสูงส่ง อีกทั้งเพื่อเสริมสร้างจิตวิญญาณให้อุทิศตัวแด่พระเจ้าและมีความซาบซึ้งในพระคุณของพระองค์ วัตถุประสงค์ในการใช้ดนตรีของคนอิสราเอลในสมัยโบราณช่างแตกต่างจากที่เป็นอยู่ในปัจจุบันอย่างมากมาย มีคนจำนวนมากใช้ของประทานด้านดนตรีเพื่อยกย่องตนเอง แทนที่จะใช้เพื่อถวายเกียรติแด่พระเจ้า ความชอบในดนตรีได้นำคนที่ไม่ระมัดระวังให้ไปร่วมงานสังสรรค์ของคนรักฝ่ายโลกในสถานที่ที่พระเจ้าทรงห้ามไม่ให้บุตรของพระองค์เข้าไป ด้วยเหตุนี้ สิ่งที่เป็นพระพรอันยิ่งใหญ่เมื่อใช้อย่างถูกต้อง จึงกลายเป็นหนึ่งในเครื่องมือของซาตานที่มันใช้ได้ผลมากที่สุดในการล่อลวงให้คนละเลยหน้าที่และไม่ใส่ใจเรื่องชีวิตนิรันดร์ {PP 594.2}

## {PP 594.3}

ดนตรีเป็นส่วนหนึ่งของการนมัสการพระเจ้าในสวรรค์เบื้องบน เราควรพยายามประสานเสียงให้ไพเราะเหมือนนักร้องแห่งสวรรค์เท่าที่จะทำได้ การฝึกใช้เสียงอย่างถูกต้องเป็นส่วนสำคัญอย่างหนึ่งของการศึกษาที่ไม่ควรมองข้าม การร้องเพลงมีความสำคัญในการนมัสการและในพิธีทางศาสนาพอๆ กับการอธิษฐาน จิตใจต้องเข้าถึงความหมายของบทเพลงจึงจะร้องได้อย่างถูกต้อง {PP 594.3}

## {PP 594.4}

สถาบันการศึกษาในปัจจุบันช่างแตกต่างจากโรงเรียนที่สอนโดยผู้เผยพระวจนะของพระเจ้าอย่างสิ้นเชิง มีเพียงไม่กี่แห่งเท่านั้นที่ไม่ได้ดำเนินการตามค่านิยมและวัฒนธรรมของชาวโลก น่าเสียดายที่สถาบันเหล่านั้นขาดการควบคุมดูแลที่เหมาะสมและการสร้างวินัยอย่างมีปัญญา การขาดความรู้ในพระวจนะของพระเจ้าในหมู่ชนที่อ้างตนเป็นคริสเตียนเป็นเรื่องที่น่าวิตกอย่างยิ่ง การพูดคุยเรื่องเพ้อฝันไร้สาระถูกนำมาใช้แทนการสอนหลักศีลธรรมและศาสนา เยาวชนในปัจจุบันไม่ได้รับการสอนถึงความยุติธรรมและพระเมตตาของพระเจ้า ทั้งไม่ได้ถูกสอนให้เรียนรู้ถึงความงดงามแห่งความบริสุทธิ์ และรางวัลอันแน่นอนของการกระทำดี รวมถึงธรรมชาติอันร้ายแรงของความบาปและผลร้ายซึ่งหลีกเลี่ยงไม่ได้ของมัน เพื่อนที่เลวทรามกำลังชักนำเยาวชนสู่เส้นทางอาชญากรรม การใช้ชีวิตอย่างเหลวแหลก และไร้ศีลธรรม {PP 594.4}

## {PP 595.1}

หากครูบาอาจารย์ยุคใหม่หันมาศึกษาวิธีการของโรงเรียนชาวฮีบรูโบราณบ้าง ก็คงได้ข้อคิดดีๆ ไปปรับใช้ไม่น้อยเลยทีเดียว พระเจ้าผู้ทรงสร้างมนุษย์ทรงเตรียมสิ่งต่างๆ ไว้เพื่อการพัฒนาทั้งร่างกาย จิตใจ และจิตวิญญาณของมนุษย์ ดังนั้น ความสำเร็จที่แท้จริงด้านการศึกษาจึงขึ้นอยู่กับความซื่อสัตย์ของมนุษย์ในการทำตามแผนการของพระผู้สร้าง {PP 595.1}

## {PP 595.2}

เป้าหมายที่แท้จริงของการศึกษาคือการฟื้นฟูพระฉายาของพระเจ้าในจิตใจ ในปฐมกาลพระเจ้าทรงสร้างมนุษย์ตามพระฉายาของพระองค์ และประทานคุณสมบัติอันดีงามแก่เขา จิตใจของของเขามีความสมดุล ความสามารถในทุกด้านประสานกลมกลืนกันอย่างเหมาะสม แต่การตกสู่ความบาปและผลพวงของมันได้บิดเบือนของประทานอันล้ำค่าเหล่านี้ ความบาปได้ทำให้พระฉายาของพระเจ้าในตัวมนุษย์มัวหมองและเกือบจะลบเลือนไปจนหมดสิ้น ด้วยเหตุนี้ พระเจ้าจึงทรงจัดเตรียมแผนการแห่งความรอด และประทานช่วงเวลาพิสูจน์ตนให้แก่มนุษย์ เพื่อฟื้นฟูพระฉายาของพระองค์ที่สูญเสียไป เป้าหมายสูงสุดของชีวิตคือการกลับสู่ความสมบูรณ์แบบดังที่ถูกสร้างมาในตอนแรก ซึ่งเป็นเป้าหมายที่อยู่เหนือวัตถุประสงค์ทั้งปวง พ่อแม่และครูควรดำเนินตามพระประสงค์ของพระเจ้าในการอบรมสั่งสอนเยาวชน และด้วยการทำเช่นนี้ พวกเขาจึงเป็น “ผู้ร่วมงานกับพระเจ้า” (1 โครินธ์ 3:9 TNCV) {PP 595.2}

## {PP 595.3}

ความสามารถอันหลากหลายที่มนุษย์มี ทั้งทางด้านสติปัญญา จิตวิญญาณ และร่างกาย ล้วนเป็นของประทานจากพระเจ้า พระองค์ประทานให้เพื่อเราจะใช้ในการพัฒนาตนเองไปสู่ศักยภาพในระดับสูงสุดเท่าที่จะเป็นไปได้ แต่การพัฒนานี้ต้องไม่ทำด้วยความเห็นแก่ตัวหรือแก่งแย่งชิงดีกับผู้อื่น เพราะพระลักษณะของพระเจ้าที่เราไขว่คว้ามุ่งหมายนั้นคือความเมตตากรุณาและความรัก จงใช้ความสามารถในทุกด้านที่พระเจ้าประทานให้เราเพื่อถวายเกียรติแด่พระองค์และเพื่อส่งเสริมเพื่อนมนุษย์ด้วยกัน เพราะในการทำเช่นนี้เราจะได้พบการฝึกฝนที่บริสุทธิ์ที่สุด สูงส่งที่สุด และมีความสุขที่สุด {PP 595.3}

## {PP 595.4}

ถ้าเราให้ความสำคัญกับหลักการนี้อย่างเข้มข้น ระบบการศึกษาที่ใช้ในปัจจุบันจะเปลี่ยนแปลงไปอย่างมาก แทนที่จะปลูกฝังความเย่อหยิ่งและความทะเยอทะยานอันจะนำไปสู่บรรยากาศของการชิงดีชิงเด่น ครูบาอาจารย์ควรพยายามปลูกฝังให้นักเรียนนักศึกษารักคุณงามความดีและความจริงเพื่อสร้างแรงบันดาลใจสู่ความเป็นเลิศ นักเรียนจะแสวงหาการพัฒนาของประทานที่ตนได้รับจากพระเจ้า ไม่ใช่เพื่อเอาชนะผู้อื่น แต่เพื่อทำให้พระประสงค์ของพระผู้สร้างสำเร็จและเพื่อรับเอาพระลักษณะของพระองค์ แทนที่จะยึดติดกับมาตรฐานต่ำๆ ทางโลกหรือกับการได้รับการยกย่อง ซึ่งมีแต่จะทำให้จิตใจคับแคบและเสื่อมทราม พวกเขาจะหันไปหาพระผู้สร้างเพื่อรู้จักพระองค์และเติบโตให้เป็นเหมือนพระองค์ {PP 595.4}

## {PP 596.1}

“ความยำเกรงพระเจ้าเป็นที่เริ่มต้นของปัญญา และซึ่งรู้จักองค์บริสุทธิ์เป็นความรอบรู้” (สุภาษิต 9:10 TH1971) ภารกิจที่สำคัญที่สุดในชีวิตคือการหล่อหลอมอุปนิสัย และการรู้จักพระเจ้าเป็นรากฐานของการศึกษาที่แท้จริงทั้งปวง เป้าหมายในการทำงานของครูคือการถ่ายทอดให้นักเรียนนักศึกษารู้จักพระเจ้าและช่วยในการขัดเกลาอุปนิสัยให้สอดคล้องกับพระลักษณะของพระองค์ พระบัญญัติของพระเจ้าสะท้อนให้เห็นพระลักษณะของพระองค์ ด้วยเหตุนี้ผู้ประพันธ์สดุดีจึงกล่าวว่า “พระบัญญัติทั้งสิ้นของพระองค์ชอบธรรม” และ “ข้าพระองค์ได้ความเข้าใจโดยข้อบังคับของพระองค์” (สดุดี 119:172, 104 TH1971) พระเจ้าทรงสำแดงพระองค์ให้เราเห็นผ่านพระวจนะของพระองค์และผ่านสิ่งที่พระองค์ทรงสร้าง เราจึงได้เรียนรู้จักพระองค์ผ่านพระคัมภีร์และธรรมชาติ {PP 596.1}

## {PP 596.2}

เป็นกฎตายตัวที่จิตใจจะค่อยๆ ปรับเปลี่ยนไปตามสิ่งที่มันครุ่นคิดอยู่เสมอ หากหมกมุ่นอยู่แค่เพียงเรื่องธรรมดาไร้แก่นสาร สมองก็จะคับแคบและอ่อนแอลง ถ้าไม่เคยต้องรับมือกับปัญหาที่ท้าทาย นานเข้าสมองก็แทบสูญเสียพลังในการเติบโต พระคัมภีร์มีพลังในการให้การศึกษาที่ไม่มีสิ่งใดเทียบได้ ในพระวจนะของพระเจ้า มนุษย์พบประเด็นที่ให้ข้อคิดที่ลึกซึ้งที่สุดและแรงบันดาลใจอันสูงส่งที่สุด พระคัมภีร์บันทึกประวัติศาสตร์ที่ให้คติคำสอนมากที่สุดเท่าที่มนุษย์มี และดำรงความสดใหม่ดั่งน้ำพุที่ไหลมาจากสัจธรรมนิรันดร์ พระหัตถ์ของพระเจ้าทรงพิทักษ์รักษาความถูกต้องของพระคัมภีร์ตลอดทุกยุคสมัย พระคัมภีร์ส่องสว่างกลับไปยังอดีตกาลอันไกล(ลิบ/โพ้น) ที่การค้นคว้าของมนุษย์ไม่อาจเข้าถึงได้ ในพระวจนะของพระเจ้า เราได้ประจักษ์ถึงฤทธานุภาพที่ทรงวางรากฐานของโลกและทรงขึงท้องฟ้าให้แผ่กว้างออกไป เฉพาะในพระคัมภีร์เท่านั้นที่เราจะพบประวัติศาสตร์ของมนุษยชาติที่ปราศจากมลทินจากอคติหรือความทะนงตนของมนุษย์ ในพระคัมภีร์เท่านั้นที่ได้บันทึกการดิ้นรนต่อสู้ ความปราชัย และชัยชนะของบุคคลผู้ยิ่งใหญ่ที่สุดที่โลกนี้เคยรู้จัก ประเด็นสำคัญเกี่ยวกับหน้าที่และจุดหมายปลายทางของชีวิตได้รับการเปิดเผยอย่างชัดแจ้งในพระวจนะนี้เอง ม่านที่กั้นระหว่างโลกที่มองเห็นกับโลกที่มองไม่เห็นได้ถูกเปิดออก และเราได้ประจักษ์ถึงการต่อสู้ระหว่างฝ่ายความดีและความชั่ว ตั้งแต่การปรากฏของความบาปครั้งแรกจนถึงชัยชนะสุดท้ายของความชอบธรรมและสัจธรรม ทั้งหมดนี้ล้วนเป็นการเปิดเผยให้เห็นถึงพระลักษณะของพระเจ้า เมื่อนักเรียนนักศึกษาใคร่ครวญถึงความจริงที่เขียนไว้ในพระวจนะของพระองค์ด้วยความเคารพยำเกรง จิตใจของพวกเขาจะได้เข้าสนิทกับพระเจ้าผู้ทรงปัญญาอันไร้ขอบเขต การศึกษาเช่นนี้จะไม่เพียงแต่ขัดเกลาและยกระดับอุปนิสัยเท่านั้น แต่ยังเพิ่มพูนสติปัญญาอย่างแน่นอน {PP 596.2}

## {PP 599.1}

คำสอนในพระคัมภีร์มีความสำคัญอย่างยิ่งต่อความเจริญรุ่งเรืองของมนุษย์ในทุกด้านของชีวิต พระคัมภีร์เปิดเผยหลักการอันเป็นรากฐานของความเจริญรุ่งเรืองของชาติ หลักการเหล่านี้เชื่อมโยงกับความอยู่ดีมีสุขของสังคมและเป็นเกราะคุ้มครองครอบครัว ถ้าปราศจากหลักการเหล่านี้แล้ว มนุษย์ไม่สามารถทำตัวให้เป็นประโยชน์ หรือหาความสุขและเกียรติในชีวิตนี้ได้ ทั้งไม่มีความหวังในชีวิตนิรันดร์ ไม่ว่าจะอยู่ในสถานะหรือขั้นตอนใดในชีวิต คำสอนในพระคัมภีร์ล้วนแต่ช่วยในการเตรียมตัวที่จำเป็นเสมอ หากศึกษาและปฏิบัติตาม พระวจนะของพระเจ้าจะสร้างบุคคลที่มีสติปัญญาเฉียบแหลมและว่องไวยิ่งกว่าผู้ที่ทุ่มเทศึกษาทุกแขนงวิชาในปรัชญามนุษย์ ถ้าค้นคว้าพระคัมภีร์และทำตามจะช่วยเสริมกำลังให้เข้มแข็งและหนุนนำอุปนิสัยให้มั่นคง จะสร้างคนที่ถวายเกียรติแด่พระเจ้าและเป็นพระพรในโลก เป็นคนที่มีความเข้าใจที่หลักแหลมและการวินิจฉัยที่แม่นยำ {PP 599.1}

## {PP 599.2}

การศึกษาวิทยาศาสตร์ยังเป็นอีกช่องทางหนึ่งที่ช่วยให้เรารู้จักพระผู้สร้าง เพราะวิทยาศาสตร์ที่แท้จริงเป็นเพียงการตีความจากลายพระหัตถ์ของพระเจ้าที่ปรากฏในธรรมชาติ การวิจัยทางวิทยาศาสตร์ได้ค้นพบสิ่งใหม่ๆ ที่เป็นหลักฐานถึงพระปัญญาและฤทธานุภาพของพระเจ้าอยู่เสมอ เมื่อเข้าใจอย่างถูกต้อง ทั้งธรรมชาติอันเป็นดั่งตำราเล่มใหญ่และพระวจนะที่บันทึกไว้ในพระคัมภีร์ต่างช่วยให้เรารู้จักพระเจ้ามากขึ้น โดยสอนให้เราเรียนรู้ถึงกฎเกณฑ์อันชาญฉลาดและเป็นประโยชน์แห่งพระราชกิจของพระองค์ {PP 599.2}

## {PP 599.3}

ครูควรแนะนำนักเรียนให้มองเห็นพระเจ้าผ่านสรรพสิ่งที่พระองค์ทรงสร้าง และควรทำตามแบบอย่างของพระเยซูคริสต์ผู้ทรงเป็นพระอาจารย์ที่ล้ำเลิศ พระองค์ทรงยกตัวอย่างบทเรียนจากธรรมชาติที่ผู้ฟังคุ้นเคยเพื่อทำให้คำสอนของพระองค์เข้าใจง่ายขึ้นและตราตรึงในความทรงจำของพวกเขา เสียงนกร้องอยู่ในพุ่มไม้ มวลบุปผาที่บานสะพรั่งในหุบเขา ต้นไม้สูงตระหง่าน ทุ่งนาอุดมสมบูรณ์ ต้นข้าวที่แตกกอ ผืนดินแห้งแล้ง แสงสีทองของดวงอาทิตย์ยามอัสดงที่ทาบทาท้องฟ้า ทั้งหมดนี้ล้วนเป็นตัวอย่างที่พระองค์ทรงยกมาเพื่อประกอบการสอน พระองค์ทรงเชื่อมโยงสิ่งที่ตามองเห็นในธรรมชาติกับพระวจนะของพระองค์ที่ให้ชีวิต เพื่อว่าทุกครั้งที่ผู้ฟังเห็นสิ่งเหล่านี้ พวกเขาจะนึกถึงบทเรียนแห่งความจริงที่พระองค์ทรงสอดแทรกไว้ {PP 599.3}

## {PP 599.4}

รอยพระหัตถ์ของพระเจ้าที่ปรากฏในพระคัมภีร์สามารถเห็นได้บนภูเขาที่สูงเสียดฟ้า ในหุบเขาอันอุดมสมบูรณ์ และในมหาสมุทรอันกว้างใหญ่ไพศาล สิ่งต่างๆ ในธรรมชาติประกาศให้มนุษย์รู้ถึงความรักของพระผู้สร้าง พระองค์ทรงผูกโยงเราไว้กับพระองค์ด้วยสัญลักษณ์มากมายที่นับไม่ถ้วนทั้งในฟ้าสวรรค์และบนผืนแผ่นดิน โลกนี้ไม่ได้มีแต่ความเศร้าโศกและความทุกข์ระทมเท่านั้น ใบหญ้าทุกใบและกลีบดอกไม้ทุกกลีบที่เบ่งบาน ล้วนมีข้อความจารึกไว้ว่า “พระเจ้าทรงเป็นความรัก” แม้ว่าคำสาปแช่งแห่งความบาปทำให้แผ่นดินเกิดขวากหนาม แต่บนต้นหนามก็ยังผลิดอก และกุหลาบก็ยังบดบังหนามไว้ด้วยดอกของมัน ทุกสิ่งในธรรมชาติล้วนเป็นพยานว่าพระบิดาของเราทรงห่วงใยและเอาพระทัยใส่บุตรของพระองค์เพื่อประทานความสุขแก่พวกเขา ข้อห้ามและข้อบัญญัติของพระองค์ไม่ได้มีไว้เพียงเพื่อแสดงพระราชอำนาจเท่านั้น แต่พระองค์ทรงกระทำทุกสิ่งโคยคำนึงถึงความผาสุกของลูกๆ ของพระองค์ พระองค์ไม่ทรงเรียกร้องให้พวกเขาสละทิ้งสิ่งใดหากการรักษาไว้จะเป็นประโยชน์สูงสุดต่อพวกเขา {PP 599.4}

## {PP 600.1}

ความคิดเห็นที่แพร่หลายในคนบางกลุ่มของสังคมว่าศาสนาไม่ส่งเสริมสุขภาพหรือความสุขในชีวิตนี้ เป็นความเข้าใจผิดที่อันตรายที่สุดอย่างหนึ่ง พระคัมภีร์กล่าวว่า “ความยำเกรงองค์พระผู้เป็นเจ้านำไปสู่ชีวิต เขาจะอิ่มหนำและพักสงบปราศจากความทุกข์ร้อน” (สุภาษิต 19:23 TNCV) “ใครก็ตามในพวกเจ้าที่รักชีวิต และปรารถนาวันคืนอันผาสุกยืนยาว ก็จงรักษาลิ้นให้พ้นจากความชั่ว รักษาริมฝีปากให้พ้นจากการพูดโกหก จงหันจากความชั่วร้ายและทำความดี จงใฝ่หาสันติภาพและมุ่งมั่นเพื่อให้ได้มา” (สดุดี 34:12–14 TNCV) มีถ้อยคำแห่งปัญญาเขียนไว้ว่า “เป็นชีวิตแก่ผู้ที่ค้นพบ และมันรักษาเนื้อของผู้นั้นทั้งสิ้น” (สุภาษิต 4:22 TH1971) {PP 600.1}

## {PP 600.2}

ศาสนาที่แท้จริงช่วยให้มนุษย์มีความสอดคล้องกับกฎบัญญัติของพระเจ้า ทั้งทางร่างกาย จิตใจ และศีลธรรม สอนการควบคุมตนเอง ความสำรวม และการยับยั้งชั่งใจ ศาสนาทำให้จิตใจสูงส่ง ปรับความชื่นชอบให้รักในสิ่งที่ดีงาม และทำให้การตัดสินใจถูกต้องและชอบธรรม ทั้งยังทำให้จิตวิญญาณมีส่วนในความบริสุทธิ์แห่งสวรรค์ ความเชื่อในความรักและการทรงนำของพระเจ้าที่ควบคุมทุกสิ่ง ช่วยบรรเทาความกลัดกลุ้มใจ ทำให้ใจรื่นเริงและพึงพอใจไม่ว่าจะอยู่ในฐานะสูงหรือต่ำ การนับถือศาสนาส่งเสริมสุขภาพ ต่ออายุให้ยืนยาว และเพิ่มความสุขที่ได้รับจากพระพร ศาสนาเปรียบเสมือนน้ำพุแห่งความสุขที่หลั่งไหลสู่จิตวิญญาณอย่างไม่มีวันเหือดแห้ง อยากให้ทุกคนที่ยังไม่ได้เลือกพระคริสต์รับรู้ว่าพระองค์มีสิ่งที่ดียิ่งกว่าสิ่งที่พวกเขาพยายามหาด้วยตนเอง มนุษย์กำลังทำร้ายและทรยศต่อตัวเองอย่างมาก เมื่อเขาคิดและทำสิ่งที่ขัดต่อน้ำพระทัยของพระเจ้า พระเจ้าทรงรู้ว่าอะไรดีที่สุดและทรงวางแผนเพื่อประโยชน์สุขของผู้ที่พระองค์ทรงสร้าง ไม่มีความสุขที่แท้จริงในเส้นทางที่พระองค์ทรงห้ามไว้ การล่วงละเมิดนำไปสู่ความทุกข์และความพินาศ แต่ “ทางของปัญญาเป็นทางของความร่มรื่น และวิถีทั้งสิ้นของปัญญาคือสันติภาพ” (สุภาษิต 3:17 TH1971) {PP 600.2}

## {PP 601.1}

การฝึกด้านร่างกายและจิตใจในโรงเรียนของชาวฮีบรูโบราณเป็นสิ่งที่น่าศึกษา คนส่วนใหญ่ไม่เห็นคุณค่าของการฝึกฝนแบบนี้ ร่างกายและจิตใจมีความสัมพันธ์กันอย่างใกล้ชิด ฉะนั้นถ้าจะก้าวขึ้นสู่มาตรฐานอันสูงส่งทางศีลธรรมและสติปัญญา ก็ต้องเอาใจใส่กฎสุขภาพ เราต้องฝึกฝนและพัฒนาทั้งจิตใจและร่างกายเพื่อจะได้มีลักษณะนิสัยที่แข็งแกร่งและสมดุล สำหรับเยาวชนแล้ว จะมีวิชาอะไรที่สำคัญไปกว่าการศึกษาเกี่ยวกับร่างกายอันน่าอัศจรรย์ที่พระเจ้าประทานให้เรา และวิธีการดูแลรักษาร่างกายให้มีสุขภาพแข็งแรง {PP 601.1}

## {PP 601.2}

ในปัจจุบัน เยาวชนทุกคนควรได้รับการสั่งสอนเกี่ยวกับหน้าที่ในชีวิตประจำวันเช่นเดียวกับคนอิสราเอลในสมัยโบราณ เด็กๆ ทุกคนควรได้เรียนรู้งานฝีมือบางอย่างเพื่อใช้หาเลี้ยงชีพได้ถ้าหากจำเป็น สิ่งนี้สำคัญเพราะมันไม่เพียงแต่ช่วยป้องกันผลกระทบจากความไม่แน่นอนในชีวิต แต่มันยังส่งผลต่อการพัฒนาทั้งทางด้านร่างกาย จิตใจ และศีลธรรมด้วย แม้ว่าบางคนจะมั่นใจว่าไม่มีวันต้องพึ่งพาการใช้แรงงานเพื่อหาเลี้ยงชีพ แต่ก็ยังควรได้รับการฝึกสอนให้ทำงาน ไม่มีใครแข็งแรงและสุขภาพดีได้ถ้าปราศจากการออกกำลังกาย การทำงานอย่างสม่ำเสมอและมีวินัยก็สำคัญไม่แพ้กันในการสร้างจิตใจที่เข้มแข็งและอุปนิสัยที่ดีงาม {PP 601.2}

## {PP 601.3}

นักเรียนทุกคนควรใช้เวลาส่วนหนึ่งของแต่ละวันไปกับการใช้แรงงาน วิธีนี้จะช่วยสร้างนิสัยขยันหมั่นเพียรและการพึ่งพาตนเอง ในขณะเดียวกันก็จะป้องกันเยาวชนจากความชั่วร้ายและนิสัยเสียหลายอย่างซึ่งมักเกิดจากการอยู่เฉยๆ ทั้งหมดนี้สอดคล้องกับวัตถุประสงค์หลักของการศึกษา เพราะในการส่งเสริมความกระตือรือร้น ความขยันหมั่นเพียร และความบริสุทธิ์ เรากำลังเข้าใกล้ชิดสนิทสนมกับพระผู้สร้างมากยิ่งขึ้น {PP 601.3}

## {PP 601.4}

เยาวชนควรถูกสอนให้เข้าใจพระประสงค์ของพระเจ้าในการทรงสร้างพวกเขา พระประสงค์นั้นคือให้พวกเขาถวายเกียรติแด่พระเจ้าและเป็นพระพรแก่เพื่อนมนุษย์ด้วยกัน ให้พวกเขาเห็นความรักอันอ่อนโยนที่พระบิดาในสวรรค์ทรงสำแดงต่อพวกเขา และ(เป้าหมายอันสูงสุด/จุดหมายอันสูงส่ง)ที่จะได้รับผ่านการขัดเกลาจากประสบการณ์ชีวิต ให้พวกเขาเรียนรู้ถึงศักดิ์ศรีและเกียรติยศที่พระเจ้าทรงเรียกให้เป็นบุตรของพระองค์ แล้วคนจำนวนมากจะรู้สึกรังเกียจและหันหลังให้กับความทะเยอทะยานที่เห็นแก่ตัวและความสนุกสนานไร้สาระที่เคยครอบงำชีวิตพวกเขา เยาวชนจะเรียนรู้ที่จะเกลียดชังความบาปและหลีกเลี่ยงมัน ไม่ใช่เพียงเพราะหวังที่จะได้รับรางวัลหรือกลัวถูกลงโทษ แต่เพราะตระหนักถึงความเลวทรามที่แฝงอยู่ในความบาป เนื่องจากความบาปนั้นจะบั่นทอนศักยภาพที่พระเจ้าประทานให้ และทำให้ศักดิ์ศรีความเป็นมนุษย์ที่ทรงสร้างตามพระฉายาของพระองค์เปื้อนมลทิน {PP 601.4}

## {PP 602.1}

พระเจ้าไม่ได้ทรงขอให้เยาวชนลดความใฝ่ฝันลง เราไม่ควรกดทับคุณลักษณะต่างๆ ของอุปนิสัยที่ทำให้มนุษย์ประสบความสำเร็จและเป็นที่ยกย่องในสังคม อันได้แก่ ความปรารถนาอันแรงกล้าที่จะทำสิ่งที่ดีกว่า เจตจำนงที่ไม่ยอมแพ้ ความพยายามอย่างไม่ลดละ และความอุตสาหะที่ไม่รู้จักเหน็ดเหนื่อย โดยพระคุณของพระเจ้า เยาวชนควรได้รับการชี้นำไปสู่เป้าหมายที่สูงส่งกว่าผลประโยชน์เบื้องหน้าและความเห็นแก่ตัว เหมือนสวรรค์ที่สูงกว่าแผ่นดินโลกอย่างไรก็อย่างนั้น แล้วการศึกษาที่เริ่มต้นในชีวิตนี้จะดำเนินต่อไปในชีวิตหน้า วันแล้ววันเล่าพวกเขาจะยิ่งเข้าใจพระราชกิจอันน่าอัศจรรย์ของพระเจ้า และหลักฐานที่แสดงถึงพระปัญญาและฤทธานุภาพของพระองค์ในการทรงสร้างรวมถึงการทรงค้ำจุนจักรวาล ทั้งจะเห็นความล้ำลึกแห่งความรักที่ไร้ขอบเขตและพระปัญญาของพระองค์ในการดำเนินแผนการทรงไถ่มนุษย์ให้รอด “สิ่งที่ตาไม่เห็น หูไม่ได้ยิน และสิ่งที่มนุษย์คิดไม่ถึง คือสิ่งที่พระเจ้าได้ทรงจัดเตรียมไว้สำหรับคนที่รักพระองค์” (1 โครินธ์ 2:9 TH1971) ในชีวิตนี้เราสามารถสัมผัสถึงพระเจ้าได้เพียงเลือนราง และลิ้มรสความสุขจากการติดต่อสื่อสารกับสวรรค์ได้เพียงเบาบาง แต่ความชื่นชมยินดีและพระพรอันสมบูรณ์จะมาถึงในชีวิตหน้า มีแต่ชีวิตนิรันดร์เท่านั้นที่จะเปิดเผยชะตากรรมอันรุ่งโรจน์ของผู้ที่ได้รับการฟื้นฟูสู่พระฉายาของพระเจ้าได้ {PP 602.1}
