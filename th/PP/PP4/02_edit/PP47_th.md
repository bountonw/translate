---
chapter:
  number: 47
  title:
    th: ผูกมิตรกับชาวกิเบโอน
    en: League With the Gibeonites
  url: https://egwwritings.org/?ref=en_PP.505&para=84.2326
  basedon: ศึกษาควบคู่กับ โยชูวา 9 และ 10
---

## {PP 505.1}

### แผนหลอกลวง

คนอิสราเอลเดินทางจากเชเคมกลับไปยังค่ายที่กิลกาล ไม่นานก็มีคณะทูตแปลกประหลาดกลุ่มหนึ่งมาขอทำพันธไมตรี ทูตเหล่านั้นเล่าว่า พวกเขามาจากประเทศที่ห่างไกล ซึ่งเมื่อมองภายนอกก็ดูเหมือนจะเป็นอย่างนั้น เสื้อผ้าก็เก่าและซีด รองเท้าก็มีรอยปะ เสบียงอาหารขึ้นรา และถุงที่ใช้บรรจุเหล้าองุ่นก็ขาดและถูกพันไว้เหมือนรีบซ่อมกลางทาง {PP 505.1}

## {PP 505.2}

ในบ้านเมืองอันไกลโพ้น ซึ่งเขาบอกว่าอยู่นอกเขตปาเลสไตน์ ชาวบ้านได้ยินข่าวเรื่องการอัศจรรย์ที่พระเจ้าทรงช่วยคนของพระองค์ พวกเขาจึงถูกส่งมาเพื่อทำสนธิสัญญากับคนอิสราเอล ชาวฮีบรูได้รับคำเตือนเป็นพิเศษไม่ให้ผูกมิตรใดๆ กับชนชาติในแผ่นดินคานาอันที่กราบไหว้รูปเคารพ คนอิสราเอลสงสัยว่าคนแปลกหน้าเหล่านี้พูดความจริงหรือไม่ จึงค้านว่า “แต่พวกท่านอาจจะอาศัยอยู่ในละแวกนี้” เหล่าคณะทูตตอบแค่เพียงว่า “เราเป็นผู้รับใช้ของท่าน” แต่เมื่อโยชูวาถามซ้ำว่า “พวกท่านเป็นใคร มาจากที่ไหน” พวกเขาก็ตอบแบบเดิมโดยให้ข้อมูลเพิ่มเติมเพื่อยืนยันความจริงใจว่า “ขนมปังนี้ยังอุ่นอยู่ เมื่อพวกข้าพเจ้าจัดสัมภาระและออกเดินทางจากบ้านมา แต่เดี๋ยวนี้แห้งกรังและขึ้นราดังที่ท่านเห็น ถุงเหล้าองุ่นนี้ก็ยังใหม่อยู่ แต่ตอนนี้สึกหมด เสื้อผ้ารองเท้าของพวกข้าพเจ้าก็เก่าคร่ำคร่าเพราะรอนแรมมาไกลมาก” (โยชูวา 9:7, 8, 12–13 TNCV) {PP 505.2}

## {PP 505.3}

คำพูดของคณะทูตสามารถโน้มน้าวผู้นำอิสราเอล ชาวฮีบรู “ไม่ได้ทูลถามองค์พระผู้เป็นเจ้า โยชูวาจึงทำสัญญาไมตรีไว้ชีวิตพวกเขา และบรรดาผู้นำชุมนุมประชากรก็สาบานรับรองข้อตกลงนี้” ด้วยประการฉะนี้พวกเขาจึงทำพันธสัญญากัน แล้วต่อมา 3 วันความจริงจึงปรากฏ “คนอิสราเอลก็รู้ความจริงว่าที่แท้คนเหล่านี้เป็นเพื่อนบ้านใกล้เคียง” (โยชูวา 9:14–15, 16 TNCV) ชาวกิเบโอนรู้ว่าเป็นไปไม่ได้ที่จะรบชนะชาวฮีบรู พวกเขาจึงใช้กลอุบายเพื่อรักษาชีวิตของตน {PP 505.3}

## {PP 506.1}

คนอิสราเอลโกรธเคืองยิ่งนักเมื่อรู้ว่าตนถูกหลอก ต่อมา 3 วันเมื่อเดินทางมาถึงเขตเมืองต่างๆ ของชาวกิเบโอนใกล้จุดศูนย์กลางแผ่นดินก็ยิ่งรู้สึกไม่พอใจมากขึ้น “ชุมนุมประชากรทั้งปวงจึงบ่นว่าพวกผู้นำ” (โยชูวา 9:18 TNCV) แต่พวกผู้นำไม่ยอมฉีกพันธสัญญาถึงแม้จะได้มาด้วยการหลอกลวง เพราะ “เราได้ปฏิญาณต่อเขาในพระนามพระเยโฮวาห์พระเจ้าของอิสราเอล” ฉะนั้น “คนอิสราเอลไม่ได้ฆ่าเขา” (โยชูวา 9:19, 18 TKJV) ชาวกิเบโอนสัญญาว่าจะละทิ้งการไหว้รูปเคารพ และรับเอาการนมัสการพระเยโฮวาห์ การไว้ชีวิตพวกเขาจึงไม่ขัดคำสั่งของพระเจ้าที่ให้ทำลายชาวคานาอันที่กราบไหว้รูปเคารพ ดังนั้นคำปฏิญาณของชาวฮีบรูจึงไม่เป็นการผูกมัดตัวเองให้ต้องทำบาป และถึงแม้พวกเขาจะปฏิญาณเพราะถูกหลอกลวงแต่ก็ไม่ควรเพิกเฉยต่อข้อตกลงดังกล่าว คำสัญญาทั้งหลายถ้าไม่เป็นการบังคับให้ทำผิดก็ควรถือว่ามีความศักดิ์สิทธิ์ คำสัญญาและคำปฏิญาณย่อมละเมิดมิได้ ไม่ว่าจะเป็นเพราะเห็นแก่ได้ การแก้แค้น หรือประโยชน์ส่วนตัวก็ตาม “ริมฝีปากที่พูดมุสาเป็นที่น่าเกลียดน่าชังแก่พระเจ้า” “ผู้ใดจะขึ้นไปบนภูเขาของพระเจ้า และผู้ใดจะยืนอยู่ในวิสุทธิสถานของพระองค์” คือผู้ที่ “ถึงสาบานแล้ว และต้องเสียประโยชน์เขาก็ไม่กลับคำ” (สุภาษิต 12:22; สดุดี 24:3; 15:4 TH1971) {PP 506.1}

## {PP 506.2}

### เงื่อนไขที่แลกเพื่อชีวิต

ชาวกิเบโอนได้รับการไว้ชีวิต แต่ก็ต้องรับใช้ปรนนิบัติในงานต่ำต้อยทั้งหลายที่เกี่ยวข้องกับพลับพลา “ในวันนั้นโยชูวาได้ตั้งเขาให้เป็นคนตัดฟืน และคนตักน้ำสำหรับชุมนุมชน และสำหรับแท่นบูชาของพระเยโฮวาห์” พวกเขายินดีตอบรับเงื่อนไขเหล่านี้โดยยอมรับว่าพวกตนผิด และเต็มใจแลกชีวิตคืนมาด้วยเงื่อนไขอะไรก็ได้ จึงกล่าวแก่โยชูวาว่า “บัดนี้ข้าพเจ้าทั้งหลายอยู่ในกำมือของท่าน จงกระทำแก่ข้าพเจ้าทั้งหลายตามที่ท่านเห็นชอบเห็นควรเถิด” (โยชูวา 9:27, 25 TKJV) ฉะนั้นลูกหลานของชาวกิเบโอนจึงปรนนิบัติรับใช้ในเรื่องที่เกี่ยวข้องกับพลับพลาเป็นเวลาหลายศตวรรษ {PP 506.2}

## {PP 506.3}

อาณาเขตของชาวกิเบโอนมี 4 เมืองด้วยกัน พวกเขาไม่มีกษัตริย์ปกครอง แต่มีคณะผู้ใหญ่ หรือสมาชิกสภาสูง เมืองกิเบโอนเป็นเมืองเอก “เป็นเมืองใหญ่เสมอเมืองหลวง…และบุรุษชาวเมืองนั้นก็ล้วนเป็นนักรบกล้าหาญ” (โยชูวา 10:2 THSV) การที่เมืองใหญ่เช่นนี้จะยอมขายหน้าถึงเพียงนั้นเพื่อหวังจะรอดชีวิตเป็นหลักฐานที่เด่นชัดถึงความหวาดผวาที่ชาวคานาอันมีต่อคนอิสราเอล {PP 506.3}

## {PP 507.1}

คงจะเป็นการดีกว่าสำหรับชาวกิเบโอนถ้าพวกเขาเข้าหาคนอิสราเอลอย่างซื่อสัตย์ แม้ว่าการยอมจำนนต่อพระเยโฮวาห์ช่วยให้พวกเขารอดชีวิต แต่การหลอกลวงนำมาซึ่งความอับอายและการเป็นทาส พระเจ้าทรงเตรียมหนทางไว้สำหรับทุกคนที่ยอมละทิ้งลัทธิผีและการกราบไหว้รูปเคารพและหันมาเชื่อมสัมพันธ์กับคนอิสราเอลให้ได้รับพระพรแห่งพันธสัญญา คนเหล่านี้ถูกจัดอยู่ในกลุ่ม “คนต่างด้าวซึ่งอาศัยอยู่ท่ามกลางพวกเจ้า” (อพยพ 12:49 THSV) พวกเขาได้รับสิทธิและประโยชน์เท่าเทียมกับคนอิสราเอลโดยมีข้อยกเว้นเพียงไม่กี่กรณี พระเจ้าทรงบัญชาว่า {PP 507.1}

## {PP 507.2}

“เมื่อคนต่างด้าวอาศัยอยู่กับเจ้าในแผ่นดินของพวกเจ้า ห้ามข่มเหงเขา คนต่างด้าวที่อาศัยอยู่กับพวกเจ้านั้นก็เป็นเหมือนกับคนท้องถิ่นของเจ้า จงรักเขาเหมือนกับรักตัวเอง” (เลวีนิติ 19:33–34 THSV) ส่วนเรื่องเทศกาลปัสกาและการถวายบูชานั้นมีคำสั่งว่า “จะต้องมีกฎเกณฑ์อย่างเดียวกันสำหรับชุมนุมชนและ สำหรับคนต่างด้าวผู้มาอาศัยอยู่กับเจ้า…คือเจ้าเป็นอย่างใดคนต่างด้าวก็เป็นอย่างนั้นต่อพระพักตร์พระเจ้า” (กันดารวิถี 15:15 TH1971) {PP 507.2}

## {PP 507.3}

นี่คือสถานะที่ชาวกิเบโอนอาจได้รับหากไม่ใช้การหลอกลวง การต้องเป็นคนตัดฟืนและตักน้ำตลอดชั่วชาติพันธุ์เป็นความอัปยศอดสูไม่น้อยสำหรับพลเมืองแห่ง “เมืองหลวง” ที่ “บุรุษชาวเมืองนั้นก็ล้วนเป็นนักรบกล้าหาญ” แต่พวกเขาเลือกที่จะสวมชุดซ่อนซ่อเพื่อหลอกลวงคนอิสราเอล จึงต้องสวมใส่ชุดดังกล่าวเป็นสัญลักษณ์แห่งการเป็นทาสไปตลอดกาล ดังนั้นสถานะการเป็นทาสของชาวกิเบโอนจะเป็นสิ่งยืนยันตลอดชั่วชาติพันธุ์ว่าพระเจ้าทรงเกลียดชังการหลอกลวง {PP 507.3}

### แผนโจมตีชาวกิเบโอน

## {PP 507.4}

การที่ชาวกิเบโอนยอมจำนนต่อคนอิสราเอลทำให้กษัตริย์ทั้งหลายของชาวคานาอันตกตะลึง พวกเขาจึงดำเนินการเพื่อแก้แค้นชาวกิเบโอนที่ทำสัญญาไมตรีกับผู้มารุกรานในทันทีภายใต้การนำของอาโดนีเซเดก กษัตริย์ของเยรูซาเล็ม กษัตริย์คานาอัน 5 พระองค์รวมตัวกันเพื่อต่อสู้เมืองกิเบโอน การเคลื่อนพลของพวกเขาเป็นไปอย่างฉับไวจนชาวกิเบโอนรับมือไม่ทัน พวกเขาจึงส่งข่าวไปหาโยชูวาที่กิลกาลว่า “ขอท่านอย่าได้ปล่อยมือจากผู้รับใช้ของท่านเลย ขอเร่งขึ้นมาช่วยพวกเราให้รอดและช่วยเหลือเรา เพราะว่าบรรดากษัตริย์ของคนอาโมไรต์ ซึ่งอยู่ในแดนเทือกเขา ได้รวมกำลังกันต่อสู้เรา” (โยชูวา 10:6 THSV) ภัยครั้งนี้ไม่ได้คุกคามเพียงชาวกิเบโอนเท่านั้น แต่ยังเป็นอันตรายต่อคนอิสราเอลด้วย เมืองกิเบโอนควบคุมช่องแคบที่เชื่อมต่อไปยังปาเลสไตน์ตอนกลางและตอนใต้ และคนอิสราเอลจะต้องรักษาจุดนี้เอาไว้ให้ดีถ้าจะพิชิตแผ่นดิน {PP 507.4}

## {PP 507.5}

โยชูวาเตรียมออกเดินทางทันทีเพื่อช่วยเหลือเมืองกิเบโอน ชาวเมืองที่ถูกศัตรูล้อมไว้กลัวว่าโยชูวาจะปฏิเสธคำวิงวอนของพวกเขาเนื่องจากการหลอกลวงที่พวกเขาได้กระทำ แต่เพราะพวกเขาได้ยอมอยู่ภายใต้การปกครองของคนอิสราเอล และยอมรับการนมัสการพระเจ้า โยชูวาจึงรู้สึกว่าเป็นหน้าที่ที่จะต้องปกป้องพวกเขา คราวนี้ท่านไม่เคลื่อนไหวพลก่อนที่จะขอการทรงนำจากพระเจ้า และพระองค์ทรงสนับสนุนท่านในภารกิจนี้ โดยตรัสว่า “อย่ากลัวเขาเลย เพราะเราได้มอบเขาไว้ในมือเจ้าแล้ว จะไม่มีใครในพวกเขาสักคนเดียวที่จะยืนหยัดต่อสู้เจ้าได้” “โยชูวาจึงขึ้นไปจากกิลกาล ทั้งท่านและพวกทหารและนักรบกล้าหาญทุกคน” (โยชูวา 10:8, 7 THSV) {PP 507.5}

## {PP 508.1}

โยชูวาให้ทหารเดินทางทั้งคืน พอรุ่งเช้าพวกเขาก็มาหยุดอยู่ตรงหน้าเมืองกิเบโอน กษัตริย์คนอาโมไรต์รวบรวมทหารที่อยู่รอบเมืองแทบไม่ทัน การโจมตีของฝ่ายโยชูวาทำให้ชาวอาโมไรต์พ่ายแพ้อย่างราบคาบ กองทัพขนาดใหญ่ของชาวอาโมไรต์แตกหนีไปต่อหน้าโยชูวาขึ้นไปตามช่องแคบสู่เมืองเบธโฮโรน และเมื่อขึ้นไปถึงยอดเขา พวกเขาก็วิ่งหนีลงตามทางลาดชันอีกด้านหนึ่ง ทันใดนั้นก็เกิดพายุลูกเห็บโจมตีพวกเขาอย่างรุนแรง “พระเจ้าทรงโยนลูกเห็บใหญ่ๆ ลงมาจากฟ้า…ผู้ที่ตายด้วยลูกเห็บนั้นก็มากกว่าผู้ที่คนอิสราเอลฆ่าเสียด้วยดาบ”<!--โยชูวา 10:11 TH1971--> {PP 508.1}

## {PP 508.2}

### ดวงอาทิตย์หยุดนิ่ง

ในขณะที่ชาวอาโมไรต์ยังคงหนีหัวซุกหัวซุนเพื่อหาที่หลบภัยตามโขดหินบนภูเขา โยชูวามองลงมาจากสันเขาเห็นว่าเวลาเหลือน้อยเกินที่จะทำภารกิจให้สำเร็จ ถ้าไม่กำจัดศัตรูให้สิ้นซากพวกเขาจะรวมตัวกันมาต่อสู้คนอิสราเอลอีก “โยชูวากราบทูลองค์พระผู้เป็นเจ้าต่อหน้าอิสราเอลว่า ‘ขอให้ดวงอาทิตย์หยุดนิ่งอยู่เหนือกิเบโอน ขอให้ดวงจันทร์หยุดอยู่กับที่เหนือหุบเขาอัยยาโลน’ ดังนั้นดวงอาทิตย์ก็หยุดนิ่ง และดวงจันทร์หยุดโคจร ตราบจนชนชาตินั้นแก้แค้นศัตรูราบคาบ…ดวงอาทิตย์ค้างอยู่กลางท้องฟ้าและไม่ได้ตกดินเป็นเวลาหนึ่งวันเต็ม” (โยชูวา 10:12–13 TNCV) {PP 508.2}

## {PP 508.3}

ก่อนพลบค่ำในวันนั้น พระสัญญาของพระเจ้าที่มีต่อโยชูวาก็สำเร็จ กองทัพศัตรูทั้งหมดถูกมอบไว้ในมือของท่าน เหตุการณ์ในวันนั้นจะคงอยู่ในความทรงจำของคนอิสราเอลเป็นเวลานาน “วันที่พระเยโฮวาห์ทรงสดับฟังเสียงของมนุษย์อย่างกับวันนั้นทั้งในสมัยก่อนหรือในสมัยต่อมาไม่มีอีกแล้ว เพราะว่าพระเยโฮวาห์ทรงต่อสู้เพื่ออิสราเอล” (โยชูวา 10:14 TKJV) “ดวงอาทิตย์ ดวงจันทร์หยุดนิ่งบนที่สูง เมื่อแสงแห่งลูกธนูทั้งหลายของพระองค์พุ่งผ่านไป เมื่อแสงแวบวาบแห่งหอกของพระองค์พุ่งไป ด้วยความกริ้ว พระองค์เสด็จไปเหนือพิภพ ด้วยความโกรธ พระองค์ทรงเหยียบย่ำบรรดาประชาชาติ พระองค์เสด็จออกมาเพื่อช่วยประชากรของพระองค์ให้รอด” (ฮาบากุก 3:11–13) {PP 508.3}

## {PP 509.1}

พระวิญญาณของพระเจ้าทรงดลใจให้โยชูวาอธิษฐานเช่นนั้น เพื่อเป็นการยืนยันอีกครั้งหนึ่งถึงฤทธิ์อำนาจของพระเจ้าของอิสราเอล ดังนั้นคำวิงวอนของโยชูวาจึงไม่ถือว่าเป็นการประมาท พระเจ้าทรงสัญญากับโยชูวาว่าจะทรงโค่นล้มศัตรูของอิสราเอลอย่างแน่นอน แต่ท่านก็ยังทุ่มเทความพยายามราวกับว่าชัยชนะขึ้นอยู่กับกองทัพอิสราเอลเพียงอย่างเดียว ท่านทำทุกอย่างที่พละกำลังของมนุษย์จะทำได้ แล้วจึงร้องทูลด้วยความเชื่อเพื่อขอความช่วยเหลือจากพระเจ้า เคล็ดลับแห่งความสำเร็จคือการร่วมมือระหว่างฤทธิ์อำนาจของพระเจ้ากับความพยายามของมนุษย์ ผู้ที่ประสบความสำเร็จมากที่สุดคือผู้ที่พึ่งพาพระหัตถ์อันทรงฤทธิ์อย่างสุดใจ ผู้ที่ออกคำสั่งว่า “ดวงอาทิตย์เอ๋ย จงหยุดนิ่งตรงเมืองกิเบโอน และดวงจันทร์เอ๋ย จงหยุดอยู่ตรงหุบเขาอัยยาโลน” เป็นคนเดียวกันกับที่นอนราบอยู่บนพื้นเพื่ออธิษฐานในค่ายที่กิลกาลเป็นเวลาหลายชั่วโมง ผู้ที่ใช้เวลาอยู่กับการอธิษฐานคือผู้ที่มีพลัง {PP 509.1}

### ผู้อยู่เหนือธรรมชาติ

## {PP 509.2}

การมหัศจรรย์ครั้งนี้เป็นหลักฐานว่าธรรมชาติอยู่ภายใต้การควบคุมของพระผู้สร้าง ซาตานพยายามบังตามนุษย์ไม่ให้มองเห็นการทำงานของพระเจ้าในธรรมชาติ เพื่อซ่อนเร้นการทำงานอย่างไม่รู้จักเหน็ดเหนื่อยของพระองค์ผู้ทรงเป็นปฐมเหตุอันยิ่งใหญ่นั้น การอัศจรรย์ครั้งนี้ได้ประณามทุกคนที่ยกย่องธรรมชาติไว้เหนือพระเจ้าแห่งธรรมชาติ {PP 509.2}

## {PP 509.3}

พระเจ้าทรงเรียกพลังแห่งธรรมชาติตามน้ำพระทัยของพระองค์เพื่อขจัดศัตรูของพระองค์ให้พ่ายแพ้ “ไฟกับลูกเห็บ หิมะกับหมอก ลมพายุ ทำตามพระบัญชาของพระองค์” (สดุดี 148:8 THSV) เมื่อชาวอาโมไรต์รวมตัวกันเพื่อขัดขวางน้ำพระทัยของพระเจ้า พระองค์ทรงแทรกแซงโดย “โยนลูกเห็บใหญ่ๆ ลงมาจากฟ้า” ให้ตกใส่ศัตรูของคนอิสราเอล นอกจากนี้พระคัมภีร์ยังกล่าวถึงการต่อสู้ที่ยิ่งใหญ่กว่านี้ซึ่งจะเกิดขึ้นในช่วงท้ายของประวัติศาสตร์โลก เมื่อ “พระเจ้าได้ทรงเปิดคลังอาวุธของพระองค์ และทรงให้อาวุธแห่งพระพิโรธของพระองค์ออกมา” (เยเรมีย์ 50:25 TH1971) พระองค์ทรงถามว่า “เจ้าเข้าไปในคลังหิมะแล้วหรือ หรือเจ้าเห็นคลังลูกเห็บซึ่งเราสงวนไว้เพื่อเวลายากลำบาก เพื่อวันแห่งศึกและสงครามแล้วหรือ” (โยบ 38:22, 23 THSV) {PP 509.3}

## {PP 509.4}

ผู้เขียนพระธรรมวิวรณ์บรรยายถึงการทำลายล้างที่จะเกิดขึ้นเมื่อ “มีพระสุรเสียงดังออกมาจากพระที่นั่งในพระวิหารนั้นว่า ‘สำเร็จแล้ว’” ท่านกล่าวว่า “ลูกเห็บใหญ่ก็ตกจากฟ้าลงมาบนตัวคนทั้งหลาย แต่ละก้อนหนักประมาณ 50 กิโลกรัม” (วิวรณ์ 16:17, 21 THSV) {PP 509.4}
