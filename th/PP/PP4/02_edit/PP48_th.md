---
chapter:
  number: 48
  title:
    th: การแบ่งแยกแผ่นดินคานาอัน
    en: The Division of Canaan
  url: https://egwwritings.org/?ref=en_PP.510&para=84.2352
  basedon: โยชูวา 10:40–43; 11; 14–22
---

## {PP 510.1}

### การยึดครองแผ่นดิน

หลังชัยชนะที่เบธโฮโรน คนอิสราเอลสามารถยึดครองทางใต้ของแผ่นดินคานาอันอย่างรวดเร็ว “โยชูวาก็ตีแผ่นดินนั้นให้พ่ายแพ้ไปหมด คือแดนเทือกเขาที่เนเกบ ที่เนินเชเฟลาห์ และที่ลาด…โยชูวาก็ยึดตัวเจ้าเมืองเหล่านี้พร้อมทั้งพื้นดินของเขาทั้งหมดในคราวเดียวกัน เพราะว่าพระเยโฮวาห์พระเจ้าของคนอิสราเอลได้ทรงสู้รบเพื่ออิสราเอล แล้วโยชูวาพร้อมกับบรรดาคนอิสราเอลก็ยกกลับมายังค่ายที่กิลกาล”<!--โยชูวา 10:40–43 TH1971--> {PP 510.1}

## {PP 510.2}

ชาวคานาอันเผ่าต่างๆ ทางตอนเหนือของปาเลสไตน์หวาดกลัวความสำเร็จของกองทัพอิสราเอล พวกเขาจึงรวมตัวกันเพื่อต่อต้านชาวฮีบรู ยาบินกษัตริย์แห่งฮาโซร์ ผู้ปกครองดินแดนทางตะวันตกของทะเลสาบเมโรมเป็นผู้นำกองพลรวมนี้ “พวกเขาก็ยกออกมากับกองทัพทั้งหมดของเขาเป็นคนมากมาย” กองทัพนี้ใหญ่กว่ากองทัพใดๆ ที่คนอิสราเอลเคยเผชิญในแผ่นดินคานาอัน “มีจำนวนดังทรายที่ชายทะเล มีม้าและรถรบมากมายด้วย กษัตริย์เหล่านี้ได้ผนึกกำลังกันและมาตั้งค่ายอยู่ด้วยกันที่ลำน้ำเมโรม เพื่อจะสู้รบกับอิสราเอล” (โยชูวา 11:4–5 THSV) แล้วพระเจ้าทรงให้กำลังใจโยชูวาอีกครั้งว่า “อย่ากลัวพวกเขาเลย เพราะว่าพรุ่งนี้ในเวลาเดียวกันนี้ เราจะมอบพวกเขาทั้งหมดไว้ต่ออิสราเอลให้ถูกประหาร” (โยชูวา 11:6 THSV) {PP 510.2}

## {PP 510.3}

โยชูวาเข้าจู่โจมกองพลรวมใกล้กับลำน้ำเมโรม ทำให้ศัตรูพ่ายแพ้อย่างราบคาบ “องค์พระผู้เป็นเจ้าทรงมอบพวกเขาไว้ในมืออิสราเอลซึ่งรุกไล่พวกเขา…จนกระทั่งไม่มีศัตรูเหลือรอดสักคนเดียว” (โยชูวา 11:8 TNCV) พระเจ้าไม่ทรงอนุญาตให้คนอิสราเอลใช้รถรบหรือม้าอันเป็นความภาคภูมิใจของชาวคานาอัน แต่ทรงบัญชาให้เผารถรบทิ้งเสีย และตัดเอ็นขาม้าเพื่อทำให้ใช้ในการสู้รบไม่ได้ ทั้งนี้เพื่อไม่ให้คนอิสราเอลวางใจในม้าหรือรถรบ แต่ให้วางใจใน “พระนามพระเยโฮวาห์พระเจ้าของเรา” (สดุดี 20:7 TKJV) {PP 510.3}

## {PP 510.4}

คนอิสราเอลยึดเมืองต่างๆ ได้ทีละเมือง และเผาเมืองฮาโซร์ที่มั่นของฝ่ายศัตรูเสีย การสงครามดำเนินต่อเนื่องกันหลายปี จนในที่สุดโยชูวาได้เข้าครอบครองแผ่นดินคานาอัน “แผ่นดินนั้นก็สงบจากสงคราม” (โยชูวา 11:23 THSV) {PP 510.4}

## {PP 511.1}

แม้ว่าอำนาจของชาวคานาอันได้ถูกทำลายลง แต่พวกเขาไม่ได้ถูกขับไล่ออกไปจนหมด ชาวฟีลิสเตียยังคงถือครองที่ราบอุดมสมบูรณ์แถบชายทะเล ในขณะที่ชาวไซดอนครองอาณาเขตทางทิศเหนือในเลบานอน ส่วนทางใต้ไปทางอียิปต์ยังถูกครอบครองโดยศัตรูของอิสราเอล {PP 511.1}

## {PP 511.2}

### แบ่งดินแดน

อย่างไรก็ตาม โยชูวาไม่ได้รับอนุญาตให้ทำสงครามต่อไป มีภารกิจอื่นให้ยอดผู้นำท่านนี้ต้องทำก่อนที่จะสละตำแหน่งผู้นำอิสราเอล แผ่นดินทั้งหมดทั้งส่วนที่ยึดครองแล้วและส่วนที่ยังไม่ได้พิชิต ต้องถูกแบ่งสันปันส่วนให้แต่ละเผ่า เป็นหน้าที่ของแต่ละเผ่าที่จะเข้ายึดครองมรดกของตนให้สำเร็จ หากประชาชนยังคงซื่อสัตย์ต่อพระเจ้า พระองค์จะทรงขับไล่ศัตรูออกไปต่อหน้าพวกเขา ยิ่งกว่านั้น พระองค์ทรงสัญญาว่าจะประทานดินแดนที่กว้างใหญ่กว่าเดิมให้หากพวกเขายังคงซื่อสัตย์ต่อพันธสัญญาของพระองค์ {PP 511.2}

## {PP 511.3}

พระเจ้าทรงมอบหมายให้โยชูวา เอเลอาซาร์มหาปุโรหิต และบรรดาหัวหน้าเผ่าทำการจัดสรรแผ่นดิน โดยกำหนดตำแหน่งที่ตั้งของแต่ละเผ่าด้วยการจับสลาก โมเสสได้กำหนดเขตแดนของแต่ละเผ่าไว้ล่วงหน้าด้วยตนเอง เพื่อใช้ในการแบ่งดินแดนเมื่อพวกเขาเข้ายึดครองคานาอันได้แล้ว และท่านยังได้แต่งตั้งผู้นำจากแต่ละเผ่าให้ดูแลการแบ่งดินแดนด้วย ส่วนเผ่าเลวีซึ่งได้รับมอบหมายให้อุทิศตนปรนนิบัติงานของพลับพลาไม่ได้รับส่วนแบ่งในการจัดสรรแผ่นดินในครั้งนี้ แต่พวกเขาได้รับเมือง 48 แห่งที่กระจายอยู่ทั่วแผ่นดินเป็นมรดก {PP 511.3}

## {PP 511.4}

ก่อนที่จะเริ่มกระบวนการแจกจ่ายที่ดิน คาเลบพร้อมกับผู้อาวุโสจากเผ่าของตนได้เข้ามาขอส่วนแบ่งพิเศษ นอกจากโยชูวาแล้ว คาเลบคือผู้ชายที่อายุมากที่สุดในอิสราเอล ในบรรดาผู้สอดแนมทั้งหมด มีเพียงคาเลบกับโยชูวาเท่านั้นที่รายงานเรื่องดินแดนแห่งพระสัญญาในแง่บวก พร้อมทั้งสนับสนุนให้คนอิสราเอลเข้ายึดครองในพระนามของพระเจ้า บัดนี้คาเลบเตือนความจำของโยชูวาถึงพระสัญญาที่ได้รับในคราวนั้นเพื่อตอบแทนความสัตย์ซื่อของตนว่า “แผ่นดินซึ่งเท้าของท่านได้เหยียบย่ำไปนั้น จะตกเป็นมรดกของท่านและของบุตรหลานของท่านสืบไปเป็นนิตย์ เพราะว่าท่านได้ติดตามพระเยโฮวาห์พระเจ้าของข้าพเจ้าอย่างสุดใจ”<!--โยชูวา 14:9 TH1971--> คาเลบจึงขอรับบริเวณเมืองเฮโบรนเป็นส่วนมรดกของตน ซึ่งเป็นที่ที่อับราฮัม อิสอัค และยาโคบเคยอาศัยอยู่นานหลายปีและถูกฝังไว้ในถ้ำมัคเปลาห์ เฮโบรนเป็นที่อยู่ของคนอานาคซึ่งมีความน่าเกรงขาม รูปร่างใหญ่โตน่าสะพรึงกลัวของพวกเขาทำให้ผู้สอดแนมหวาดหวั่น ส่งผลให้คนอิสราเอลในสมัยนั้นพลอยหมดกำลังใจไปด้วย เฮโบรนนี้เองที่คาเลบเลือกเป็นส่วนมรดกของตนเหนือที่อื่นใด โดยท่านวางใจในฤทธิ์อำนาจของพระเจ้า {PP 511.4}

## {PP 512.1}

### แผ่นดินที่คาเลบเลือก

คาเลบกล่าวว่า “บัดนี้ ดูเถิด พระเจ้ายังทรงให้ข้าพเจ้ามีชีวิตอยู่ตลอด 45 ปีนี้ ดังที่พระองค์ตรัสตั้งแต่พระเจ้าตรัสเช่นนี้แก่โมเสส…และนี่แน่ะวันนี้ข้าพเจ้ามีอายุ 85 ปีแล้ว ข้าพเจ้ายังมีกำลังแข็งแรงเช่นเดียวกับวันที่โมเสสใช้ให้ข้าพเจ้าไป กำลังของข้าพเจ้าในการทำศึกสงคราม หรือออกไปและเข้ามาเดี๋ยวนี้ก็เป็นเหมือนครั้งนั้น เพราะฉะนั้นขอมอบแดนเทือกเขานี้ซึ่งพระเจ้าตรัสในวันนั้นให้แก่ข้าพเจ้า เพราะท่านได้ยินในวันนั้นแล้วว่าคนอานาคอยู่ที่นั่น มีหัวเมืองใหญ่ที่มีกำแพงล้อมอย่างเข้มแข็ง ชะรอยพระเจ้าจะทรงสถิตกับข้าพเจ้า ข้าพเจ้าก็จะขับไล่เขาออกไปได้ ดังที่พระเจ้าตรัสไว้แล้ว”<!--โยชูวา 14:10–12 TH1971--> บรรดาผู้นำเผ่ายูดาห์เห็นด้วยกับคำขอนี้ คาเลบเองเป็นตัวแทนของเผ่าในการแบ่งดินแดน แต่ท่านเลือกให้ผู้นำเหล่านี้มีส่วนร่วมในการนำเสนอคำร้องขอของตน เพื่อไม่ให้มีคนเข้าใจผิดว่าท่านใช้อำนาจเพื่อประโยชน์ส่วนตัว {PP 512.1}

## {PP 512.2}

คำขอของคาเลบได้รับการอนุมัติทันที ไม่มีใครที่เหมาะสมไปกว่าท่านในการพิชิตป้อมปราการของมนุษย์ยักษ์แห่งนี้ “แล้วโยชูวาก็อวยพรแก่ท่านและยกเมืองเฮโบรนให้คาเลบบุตรเยฟุนเนห์เป็นมรดก…เพราะว่าท่านติดตามพระเยโฮวาห์พระเจ้าของอิสราเอลอย่างสุดใจ”<!--โยชูวา 14:13–14 TH1971--> ความเชื่อของคาเลบในตอนนี้ไม่ต่างกับตอนที่ท่านให้การที่ขัดแย้งกับรายงานในแง่ร้ายของผู้สอดแนมคนอื่น ท่านเชื่อในพระสัญญาของพระเจ้าว่าพระองค์จะทรงให้ประชากรของพระองค์ครอบครองแผ่นดินคานาอัน และในเรื่องนี้ท่านได้ติดตามพระเจ้าอย่างสุดใจ ท่านอดทนร่วมกับประชาชนตลอดการพเนจรอันยาวนานในถิ่นทุรกันดาร และร่วมในความผิดหวังและในภาระของพวกที่กระทำผิด กระนั้นท่านไม่ได้ปริปากบ่น แต่กลับยกย่องพระเมตตาของพระเจ้าที่ไว้ชีวิตของท่านในถิ่นทุรกันดารขณะที่พี่น้องถูกตัดออกให้พินาศ พระองค์ทรงคุ้มครองท่านไว้ท่ามกลางความยากลำบาก ภัยอันตราย และโรคระบาดต่างๆ ตลอดการพเนจรในทะเลทราย และตลอดหลายปีแห่งศึกสงครามหลังจากเข้าสู่แผ่นดินคานาอัน บัดนี้ท่านอายุกว่า 80 ปีแล้ว แต่กำลังของท่านยังไม่ถดถอย ท่านไม่ได้ขอส่วนแบ่งจากดินแดนที่พิชิตแล้ว แต่ขอสถานที่ซึ่งผู้สอดแนมคนอื่นคิดว่าเป็นไปไม่ได้เลยที่จะเข้ายึดครอง ท่านจะพึ่งพาความช่วยเหลือจากพระเจ้าเพื่อสู้เอาป้อมปราการนี้จากมนุษย์ร่างยักษ์ที่กำลังของพวกเขาเคยทำให้ความเชื่อของคนอิสราเอลสั่นคลอน ไม่ใช่ความปรารถนาในเกียรติยศหรือความยิ่งใหญ่ที่จูงใจคาเลบให้ขอส่วนแบ่งเช่นนี้ นักรบชราผู้กล้าหาญต้องการเป็นแบบอย่างในการถวายเกียรติแด่พระเจ้า และเป็นกำลังใจให้คนอิสราเอลเผ่าต่างๆ พิชิตแผ่นดินที่บรรพบุรุษของพวกเขาคิดว่าพิชิตไม่ได้ {PP 512.2}

## {PP 513.1}

คาเลบได้รับมรดกที่เฝ้ารอมาตลอด 40 ปี โดยวางใจว่าพระเจ้าจะทรงสถิตอยู่กับท่าน ท่านจึง “ขับไล่บุตรทั้งสามของอานาคออกจากที่นั่น” (โยชูวา 15:14 THSV) เมื่อได้รับกรรมสิทธิ์สำหรับตนเองและครอบครัวแล้ว ความกระตือรือร้นของคาเลบก็ไม่ได้ลดน้อยถอยลง ท่านไม่ได้ใช้ชีวิตอย่างสะดวกสบายในกรรมสิทธิ์ของตน แต่ได้ต่อสู้พิชิตดินแดนเพิ่มเติมต่อไปเพื่อประโยชน์ของชาติและเพื่อถวายเกียรติแด่พระเจ้า {PP 513.1}

## {PP 513.2}

### ผลที่รอคอยมาอย่างยาวนาน

คนขลาดกลัวและพวกกบฏได้พินาศไปในถิ่นทุรกันดาร แต่ผู้สอดแนมที่ชอบธรรมได้กินผลองุ่นแห่งเอชโคล์ ทุกคนได้รับตามความเชื่อของตน คนที่ไม่เชื่อก็ได้รับสิ่งที่สมกับความกลัวของเขา ถึงแม้พระเจ้าทรงสัญญาไว้ว่าจะให้แผ่นดินแก่พวกเขา แต่ผู้สอดแนมที่ไม่เชื่อก็ยืนยันว่าเป็นไปไม่ได้ที่จะได้รับแผ่นดินคานาอันเป็นมรดก และพวกเขาก็ไม่ได้รับตามนั้น ส่วนผู้ที่ไว้วางใจในพระเจ้าและไม่ได้มองที่อุปสรรคแต่มองที่ฤทธิ์อำนาจขององค์ผู้ทรงมหิทธิฤทธิ์ก็ได้เข้าสู่แผ่นดินอันอุดมสมบูรณ์นั้น เพราะความเชื่อนี้เองวิสุทธิชนโบราณจึง “พิชิตอาณาจักรต่างๆ…ได้พ้นจากคมดาบ ได้เปลี่ยนจากคนอ่อนแอมาเป็นคนเข้มแข็ง มีกำลังมากในการสงคราม ได้ตีกองทัพของประเทศอื่นๆ แตกพ่ายไป” (ฮีบรู 11:33–34 THSV) “ความเชื่อของเรานี่แหละคือชัยชนะที่พิชิตโลก” (1 ยอห์น 5:4 TNCV) {PP 513.2}

## {PP 513.3}

มีการเรียกร้องอีกประการหนึ่งเกี่ยวกับการแบ่งแผ่นดินอีกเรื่องหนึ่งที่แสดงถึงจิตใจที่แตกต่างจากคาเลบอย่างสิ้นเชิง นั่นคือคำขอของลูกหลานโยเซฟ เผ่าเอฟราอิมและครึ่งเผ่าของมนัสเสห์ เนื่องจาก 2 เผ่านี้มีจำนวนประชากรมากกว่าเผ่าอื่นๆ จึงเรียกร้องขอดินแดนเพิ่มเป็น 2 ส่วน พื้นที่ที่พวกเขาจับฉลากได้เป็นส่วนที่ดีที่สุดในแผ่นดิน รวมถึงที่ราบชาโรนอันอุดมสมบูรณ์ แต่เมืองสำคัญหลายเมืองในหุบเขายังอยู่ในมือของชาวคานาอัน ลูกหลานโยเซฟหวั่นใจต่อความยากลำบากและอันตรายจากการทำศึกแย่งชิงกรรมสิทธิ์ของตน จึงต้องการส่วนแบ่งเพิ่มจากดินแดนที่พิชิตได้แล้ว เผ่าเอฟราอิมเป็นหนึ่งในเผ่าที่ใหญ่ที่สุดในอิสราเอล และเป็นเผ่าของโยชูวา ชาวเอฟราอิมจึงคิดว่าตนสมควรได้รับการพิจารณาเป็นพิเศษ พวกเขากล่าวว่า “ทำไมท่านจึงแบ่งให้เราได้เพียงส่วนเดียวเป็นมรดก ในเมื่อเรามีคนมากมาย” (โยชูวา 17:14 THSV) แต่โยชูวายึดความยุติธรรมไว้อย่างเคร่งครัดจึงไม่ยอมผ่อนปรนแต่อย่างใด {PP 513.3}

## {PP 513.4}

ท่านตอบว่า “ถ้าเจ้ามีคนมากมาย และถ้าแดนเทือกเขาของคนเอฟราอิมเป็นที่แคบไปสำหรับเจ้า พวกเจ้าจงเข้าไปในป่าแผ้วถางเอาเอง ที่ในแผ่นดินของคนเปริสซีและพวกมนุษย์ยักษ์” (โยชูวา 17:15 TKJV) {PP 513.4}

## {PP 514.1}

คำตอบของพวกเขาแสดงให้เห็นถึงสาเหตุที่แท้จริงของการประท้วงในครั้งนี้ คือการขาดความเชื่อและความกล้าหาญที่จะขับไล่ชาวคานาอันออกจากแผ่นดิน “แดนเทือกเขานี้ไม่พอสำหรับพวกเรา บรรดาคนคานาอันซึ่งอยู่ในบริเวณหุบเขามีรถรบทำด้วยเหล็ก” (โยชูวา 17:16 TKJV) {PP 514.1}

## {PP 514.2}

### แบบอย่างแห่งความเชื่อ

พระเจ้าทรงสัญญาที่จะช่วยคนอิสราเอลด้วยฤทธิ์อำนาจของพระองค์ หากชาวเอฟราอิมมีความกล้าหาญและความเชื่อเหมือนกับคาเลบ จะไม่มีศัตรูใดๆ ยืนหยัดต่อต้านพวกเขาได้ โยชูวาโต้ตอบความปรารถนาที่จะหลีกเลี่ยงความยากลำบากและอันตรายของพวกเขาอย่างหนักแน่นว่า “ท่านเป็นพวกที่มีคนมากและมีกำลังมหาศาล…แม้ว่าคนคานาอันจะมีรถรบทำด้วยเหล็ก และเป็นคนเข้มแข็ง ท่านก็จะขับไล่เขาออกไปได้” (โยชูวา 17:17–18 THSV) ด้วยเหตุนี้ข้อแก้ตัวของชาวเอฟราอิมจึงย้อนกลับมาโต้แย้งพวกเขาเสียเอง ในเมื่อพวกเขาอ้างว่าตนเป็นชนเผ่าใหญ่ ก็ควรที่จะสามารถหาทางออกให้กับตัวเองได้เช่นเดียวกับพี่น้องเผ่าอื่นๆ พวกเขาไม่จำเป็นต้องกลัวรถรบเหล็กในเมื่อมีความช่วยเหลือจากพระเจ้า {PP 514.2}

## {PP 514.3}

ก่อนหน้านี้ กิลกาลเป็นศูนย์บัญชาการของชาติและเป็นที่ตั้งของพลับพลา แต่บัดนี้พลับพลาจะถูกย้ายไปยังสถานที่ที่ถูกเลือกไว้ให้เป็นที่ตั้งถาวร นั่นคือเมืองชิโลห์ เมืองเล็กๆ ในส่วนแบ่งของเผ่าเอฟราอิม อยู่ใกล้ศูนย์กลางของแผ่นดินและเข้าถึงได้ง่ายสำหรับทุกเผ่า ที่นี่มีพื้นที่ส่วนหนึ่งที่ศัตรูถูกปราบปรามอย่างทั่วถึงแล้ว ฉะนั้นผู้ที่มานมัสการจะไม่ถูกรบกวน “ชุมนุมชนอิสราเอลทั้งหมดได้มาประชุมกันที่ชิโลห์ และตั้งเต็นท์นัดพบขึ้นที่นั่น” (โยชูวา 18:1 THSV) เมื่อพลับพลาถูกย้ายออก เผ่าต่างๆ ที่ยังตั้งค่ายอยู่ที่กิลกาลก็โยกย้ายตามไปตั้งค่ายใกล้เมืองชิโลห์ เผ่าเหล่านี้พักอยู่ที่นั่นจนกระทั่งพวกเขาแยกย้ายไปยังที่ที่เป็นกรรมสิทธิ์ของตน {PP 514.3}

## {PP 514.4}

หีบพันธสัญญายังคงตั้งอยู่ที่ชิโลห์เป็นเวลา 300 ปี จนกระทั่งความบาปของวงศ์วานเอลีเป็นเหตุให้มันตกไปอยู่ในมือของชาวฟีลิสเตีย และเมืองชิโลห์ก็ถูกทำลาย หีบพันธสัญญาไม่เคยถูกนำกลับมาที่พลับพลาในเมืองชิโลห์อีกเลย แต่ในที่สุดพิธีกรรมทั้งหลายของพลับพลาถูกโอนไปยังพระวิหารที่เยรูซาเล็ม เมืองชิโลห์จึงหมดความสำคัญ บัดนี้เหลือแต่ซากปรักหักพังอันเป็นร่องรอยของสถานที่ตั้งของเมือง หลายปีต่อมา พระเจ้าทรงยกตัวอย่างการทำลายเมืองชิโลห์เพื่อเตือนชาวกรุงเยรูซาเล็มโดยตรัสผ่านผู้เผยพระวจนะเยเรมีย์ว่า “จงไปยังสถานที่ของเราซึ่งเคยอยู่ในเมืองชิโลห์ ซึ่งตอนแรกได้ทำให้ชื่อของเราอยู่ที่นั่น จงดูว่าเพราะความชั่วร้ายของอิสราเอลประชากรของเรา เราได้ทำอะไรต่อสถานที่นั้น…ดังนั้นเราจะทำต่อนิเวศนี้ซึ่งเราเรียกตามชื่อของเรา และซึ่งพวกเจ้าได้วางใจนั้น และทำต่อสถานที่ซึ่งเราได้ยกให้แก่เจ้าและแก่บรรพบุรุษของเจ้าเหมือนเราได้ทำต่อชิโลห์” (เยเรมีย์ 7:12–14 THSV) {PP 514.4}

## {PP 515.1}

“เมื่อได้แบ่งดินแดนส่วนต่างๆ ของแผ่นดินนั้นเป็นมรดกเสร็จสิ้นแล้ว” (โยชูวา 19:49 THSV) และทุกเผ่าได้รับส่วนแบ่งเป็นที่เรียบร้อยแล้ว โยชูวาจึงค่อยขอส่วนแบ่งของตน ที่ผ่านมาพระเจ้าทรงสัญญากับโยชูวาเหมือนที่ทรงสัญญากับคาเลบว่าจะได้รับกรรมสิทธิ์เป็นพิเศษ ท่านไม่ได้ขอพื้นที่ใหญ่โต แต่ขอเพียงเมืองเดียวเท่านั้น “พวกเขาก็ได้ยกเมืองที่ท่านขอไว้ให้แก่ท่าน…ท่านก็สร้างเมืองนั้นเสียใหม่และเข้าอยู่ที่นั่น” (โยชูวา 19:50 THSV) เมืองนี้ถูกตั้งชื่อว่าทิมนาทเสราห์ แปลว่า ‘ส่วนที่เหลือ’ แสดงให้เห็นถึงอุปนิสัยอันดีงามและไม่เห็นแก่ตัวของผู้พิชิตเมือง เนื่องจากท่านไม่ได้เอาส่วนแบ่งดินแดนที่พิชิตมาเป็นคนแรก แต่กลับรอให้คนที่ต่ำต้อยที่สุดในประชากรของท่านได้รับส่วนแบ่งก่อน {PP 515.1}

## {PP 515.2}

### เมืองลี้ภัย

ท่ามกลางเมืองทั้งหลายที่กำหนดให้แก่คนเผ่าเลวีมี 6 เมืองที่ถูกตั้งให้เป็นเมืองลี้ภัย เพื่อให้คนที่ฆ่าคนอื่นโดยไม่เจตนาสามารถหนีไปได้อย่างปลอดภัย ซึ่งมี 3 เมืองอยู่คนละฟากของแม่น้ำจอร์แดน โมเสสได้กำหนดเมืองเหล่านี้โดยสั่งว่า “เพื่อให้ผู้ที่ฆ่าคนโดยไม่เจตนาหลบหนีไปอยู่ที่นั่นได้ ให้เมืองเหล่านั้นเป็นเมืองลี้ภัย…เพื่อไม่ให้ผู้ฆ่าคนต้องตายก่อนที่เขาจะยืนต่อหน้าชุมนุมชนและรับการพิพากษา” (กันดารวิถี 35:11–12 THSV) ข้อกำหนดอันเปี่ยมด้วยความเมตตานี้มีความจำเป็น เนื่องจากมีธรรมเนียมโบราณที่ให้ญาติสนิทที่สุดหรือทายาทคนถัดไปของผู้ตายเป็นผู้แก้แค้นและลงโทษผู้ที่เป็นเหตุให้เกิดความตายนั้น ในกรณีที่ความผิดชัดเจน ไม่จำเป็นต้องรอให้มีการพิจารณาคดีโดยผู้พิพากษา ผู้แก้แค้นสามารถไล่ล่าฆาตกรไปทุกที่และฆ่าเขาเสียไม่ว่าจะพบเจอที่ไหน พระเจ้าไม่ทรงเห็นควรที่จะยกเลิกธรรมเนียมนี้ในเวลานั้น แต่พระองค์ทรงจัดเตรียมเพื่อรับรองความปลอดภัยของผู้ที่ทำลายชีวิตคนอื่นโดยไม่เจตนา {PP 515.2}

## {PP 515.3}

เมืองลี้ภัยถูกจัดให้กระจายห่างจากกัน โดยไม่ว่าจะอยู่ที่ไหนในแผ่นดินก็สามารถเดินทางไปเมืองลี้ภัยได้ในเวลาไม่เกินครึ่งวัน ถนนที่นำไปสู่เมืองเหล่านี้ต้องได้รับการดูแลให้อยู่ในสภาพดีอยู่เสมอ ตลอดทางต้องมีป้ายเขียนคำว่า ‘ลี้ภัย’ ด้วยตัวอักษรใหญ่และชัดเจน เพื่อผู้หนีภัยจะไม่ต้องชักช้าแม้แต่ชั่วขณะเดียว บุคคลใดๆ ไม่ว่าจะเป็นชาวฮีบรู คนต่างด้าว หรือแขกเมืองล้วนแต่สามารถใช้ประโยชน์จากข้อกำหนดนี้ได้ ถึงแม้ผู้บริสุทธิ์ไม่ควรถูกฆ่าโดยไร้ความยั้งคิด แต่ในขณะเดียวกันคนผิดก็ไม่ควรพ้นจากการลงโทษ คดีของผู้ลี้ภัยต้องได้รับการพิจารณาอย่างยุติธรรมโดยเจ้าหน้าที่ และทางเดียวที่จะปลอดภัยในเมืองลี้ภัยได้ก็ต่อเมื่อพิสูจน์ได้ว่าเขาไม่มีเจตนาในการฆ่าคนให้ตาย ส่วนคนที่มีความผิดก็ถูกมอบไว้ในมือของผู้แก้แค้น ฝ่ายผู้ที่ได้รับสิทธิ์ให้ลี้ภัยก็จะได้รับการคุ้มครองเฉพาะเมื่อยังอยู่ภายในเมื่องลี้ภัยเท่านั้น หากออกนอกเขตที่กำหนดและถูกผู้แก้แค้นพบเข้า ก็จะจบชีวิตลงเพราะไม่เอาใจใส่ต่อเงื่อนไขที่พระเจ้าทรงบัญชาไว้ แต่เมื่อมหาปุโรหิตเสียชีวิต ทุกคนที่ลี้ภัยในเมืองดังกล่าวสามารถกลับไปยังถิ่นฐานของตนได้อย่างอิสระ {PP 515.3}

## {PP 516.1}

ในการพิจารณาคดีฆาตกรรม ผู้ถูกกล่าวหาจะไม่ถูกตัดสินลงโทษด้วยคำให้การของพยานเพียงคนเดียว แม้ว่าหลักฐานแวดล้อมอาจชี้ชัดว่าเขามีความผิดก็ตาม องค์พระผู้เป็นเจ้าตรัสสั่งไว้ว่า “ใครก็ตามที่ฆ่าคน ก็ให้ฆาตกรนั้นถูกประหารชีวิตตามปากคำของพยาน แต่อย่าประหารใครด้วยพยานเพียงปากเดียว” (กันดารวิถี 35:30 THSV) พระคริสต์ทรงเป็นผู้ประทานคำสั่งนี้แก่โมเสสเพื่อเป็นข้อบังคับในอิสราเอล และเมื่อพระองค์ประทับอยู่กับเหล่าสาวกบนโลกนี้ พระองค์ทรงสอนพวกเขาถึงวิธีปฏิบัติต่อผู้กระทำผิด พระอาจารย์ผู้ประเสริฐทรงย้ำบทเรียนว่าคำพยานของคนเพียงคนเดียวไม่เพียงพอที่จะตัดสินความผิดหรือความบริสุทธิ์ ความคิดเห็นของคนเพียงคนเดียวไม่ควรใช้ตัดสินข้อพิพาท ในเรื่องเช่นนี้ต้องมีตั้งแต่ 2 คนขึ้นไปรับผิดชอบร่วมกัน “เพื่อให้คำพูดทุกคำได้รับการยืนยันด้วยปากของสองสามคน เพื่อทุกคำจะเป็นหลักฐานได้” (มัทธิว 18:16 THSV) {PP 516.1}

## {PP 516.2}

หากพิสูจน์ได้ว่าผู้ที่ถูกกล่าวหามีความผิดฐานฆาตกรรมจริง จะไม่สามารถไถ่ชีวิตเขาได้ “ใครทำให้มนุษย์โลหิตไหล มนุษย์จะทำให้โลหิตผู้นั้นไหลเหมือนกัน” (ปฐมกาล 9:6 THSV) “ห้ามเจ้ารับค่าไถ่ชีวิตของผู้ฆ่าคนที่มีความผิดถึงตาย เพราะเขาต้องตายแน่นอน” พระเจ้าตรัสสั่งว่า “ให้ดึงตัวเขาไปจากแท่นบูชาของเรา เพื่อลงโทษให้ถึงตาย” “เพราะโลหิตทำให้แผ่นดินเป็นมลทิน และไม่มีอะไรที่จะชำระแผ่นดินให้หมดมลทินจากโลหิตที่หลั่งลงบนนั้น นอกจากโลหิตของผู้นั้นที่ทำให้โลหิตหลั่งลง” (กันดารวิถี 35:31, 33; อพยพ 21:14 THSV) เพื่อความปลอดภัยและความบริสุทธิ์ของชาติจะต้องลงโทษบาปของการฆ่าคนให้รุนแรง ชีวิตมนุษย์ซึ่งพระเจ้าเท่านั้นที่ประทานให้ได้ ต้องได้รับการปกป้องอย่างเคร่งครัด {PP 516.2}

## {PP 516.3}

### ความหมายของเมืองลี้ภัย

เมืองลี้ภัยที่พระเจ้าทรงกำหนดไว้สำหรับประชากรของพระองค์ในสมัยโบราณเป็นสัญลักษณ์ของการลี้ภัยที่มีอยู่ในพระคริสต์ พระผู้ช่วยให้รอดผู้เปี่ยมด้วยพระเมตตาองค์เดียวกันนี้ที่ทรงกำหนดเมืองลี้ภัยชั่วคราวเหล่านั้น พระองค์ทรงจัดเตรียมที่ลี้ภัยอันแน่นอนไว้สำหรับผู้ละเมิดพระบัญญัติของพระเจ้าโดยการหลั่งพระโลหิตของพระองค์เอง เพื่อว่าพวกเขาจะสามารถหลีกเลี่ยงความตายครั้งที่สองได้อย่างปลอดภัย ไม่มีอำนาจใดสามารถแย่งชิงจิตวิญญาณที่เข้าไปหาพระองค์เพื่อขอการอภัยโทษออกจากพระหัตถ์ของพระองค์ได้ “เพราะฉะนั้นไม่มีการลงโทษคนที่อยู่ในพระเยซูคริสต์” “ใครจะเป็นผู้ลงโทษอีก พระเยซูคริสต์หรือ ผู้สิ้นพระชนม์แล้ว และยิ่งกว่านั้นอีก พระเจ้าทรงให้พระองค์เป็นขึ้นมาจากความตาย พระองค์สถิต ณ เบื้องขวาพระหัตถ์ของพระเจ้า และทรงอธิษฐานขอเพื่อเราด้วย” เพื่อว่า “เราผู้ที่หนีไปยึดความหวังซึ่งมีอยู่ตรงหน้า จะได้รับการชูใจอย่างมากมาย” (โรม 8:1, 34; ฮีบรู 6:18 THSV) {PP 516.3}

## {PP 517.1}

ผู้ที่หนีเข้าไปในเมืองลี้ภัยจะต้องไม่รีรอ ต้องทิ้งครอบครัวและการงานไว้เบื้องหลัง ไม่มีเวลาร่ำลาคนรัก ชีวิตของเขาตกอยู่ในอันตราย และต้องสละทุกสิ่งเพื่อมุ่งไปให้ถึงที่ปลอดภัยให้ได้ ต้องไม่คำนึงถึงความเหน็ดเหนื่อยหรือใส่ใจต่ออุปสรรค ผู้ลี้ภัยต้องไม่ชักช้าแม้แต่วินาทีเดียวจนกว่าจะเข้าไปอยู่ภายในกำแพงเมือง {PP 517.1}

## {PP 517.2}

คนบาปต้องเผชิญกับความตายนิรันดร์จนกว่าจะพบที่ลี้ภัยในพระคริสต์ และเช่นเดียวกับในสมัยก่อนที่ความเฉื่อยชาและความประมาทอาจทำให้ผู้ลี้ภัยพลาดโอกาสเดียวที่จะรอดชีวิต การผัดผ่อนและความเพิกเฉยก็อาจนำความพินาศมาสู่ตน ซาตานศัตรูตัวฉกาจกำลังไล่ล่าทุกคนที่ละเมิดพระบัญญัติอันบริสุทธิ์ของพระเจ้า ใครก็ตามที่ไม่ตระหนักถึงอันตรายของตนและไม่แสวงหาที่ลี้ภัยอันถาวรนิรันดร์อย่างจริงจังก็จะตกเป็นเหยื่อของมัน {PP 517.2}

## {PP 517.3}

เมื่อใดที่ผู้ลี้ภัยออกไปนอกเมืองก็จะถูกปล่อยให้ตกอยู่ในเงื้อมมือของผู้ล้างแค้น ด้วยเหตุนี้ประชาชนจึงได้รับการสอนให้ยึดมั่นในวิธีการที่พระเจ้าทรงกำหนดไว้ด้วยพระปัญญาอันไร้ขอบเขตของพระองค์เพื่อความปลอดภัยของพวกเขา ถึงกระนั้นก็ตาม การที่คนบาป*เชื่อ*ในพระคริสต์เพื่อการอภัยบาปนั้นไม่เพียงพอ แต่เขาต้อง*เข้าสนิท*อยู่ในพระองค์ด้วยความเชื่อและการปฏิบัติตาม “หลังจากรู้ความจริงแล้ว ถ้าเรายังขืนทำบาปโดยเจตนาต่อไปอีกก็จะไม่เหลือเครื่องบูชาลบบาปใดๆ มีแต่รอคอยด้วยความหวาดกลัวถึงการพิพากษาและไฟร้อนแรงซึ่งจะเผาผลาญบรรดาศัตรูของพระเจ้า” (ฮีบรู 10:26–27 TNCV) {PP 517.3}

## {PP 517.4}

### เผ่าที่ถูกแยกไปจากพี่น้อง

สองเผ่าของคนอิสราเอล คือเผ่ากาดกับเผ่ารูเบน พร้อมด้วยครึ่งเผ่าของมนัสเสห์ได้รับมรดกของตนก่อนข้ามแม่น้ำจอร์แดน ที่ราบสูงอันกว้างใหญ่และป่าไม้อันอุดมสมบูรณ์แห่งกิเลอาดและบาชาน มีทุ่งหญ้าอันกว้างขวางให้กับฝูงแพะแกะ ซึ่งน่าดึงดูดใจสำหรับชนชาติผู้เลี้ยงสัตว์เพราะสิ่งเหล่านี้ไม่อาจพบเห็นได้ในแผ่นดินคานาอัน สองเผ่าครึ่งนี้ปรารถนาจะตั้งถิ่นฐานที่นี่ จึงปฏิญาณว่าจะส่งทหารในสัดส่วนที่เหมาะสมไปสมทบกับพี่น้องที่อยู่อีกฟากหนึ่งของแม่น้ำจอร์แดนและร่วมต่อสู้จนกว่าพวกเขาจะได้ครอบครองกรรมสิทธิ์ บัดนี้คำปฏิญาณดังกล่าวได้รับการปฏิบัติอย่างซื่อสัตย์จนสำเร็จ เมื่อ 10 เผ่าเข้าไปในแผ่นดินคานาอัน มีทหาร 40,000 นายจาก “ชนเผ่ารูเบน กาด และมนัสเสห์ครึ่งเผ่า…จับอาวุธออกรบต่อหน้าองค์พระผู้เป็นเจ้าบุกไปยังที่ราบเยรีโค” (โยชูวา 4:12–13 TNCV) พวกเขาต่อสู้เคียงบ่าเคียงไหล่กับพี่น้องอย่างกล้าหาญเป็นเวลาหลายปี บัดนี้ถึงเวลาแล้วที่พวกเขาจะได้เข้าไปในแผ่นดินที่เป็นกรรมสิทธิ์ของตน ในเมื่อพวกเขาได้ร่วมรบกับพี่น้อง จึงได้ส่วนแบ่งในของที่ริบมา ฉะนั้นพวกเขาจึงกลับบ้าน “พร้อมกับทรัพย์สมบัติมากมาย ทั้งฝูงสัตว์ เงิน ทอง ทองสัมฤทธิ์ และเหล็ก พร้อมทั้งเสื้อผ้าอาภรณ์จำนวนมาก” (โยชูวา 22:8 TNCV) ซึ่งทั้งหมดนี้พวกเขาจะต้องแบ่งปันกับผู้ที่อยู่เบื้องหลังคอยดูแลครอบครัวและฝูงสัตว์ {PP 517.4}

## {PP 518.1}

ตอนนี้พวกเขาจะต้องอาศัยอยู่ห่างไกลจากพลับพลาขององค์พระผู้เป็นเจ้า โยชูวามองดูพวกเขาจากไปด้วยความกังวลใจ เพราะท่านรู้ว่ามีการทดลองอันหนักหน่วงรออยู่ข้างหน้า เนื่องจากพวกเขาต้องถูกแยกออกจากพี่น้องเผ่าอื่น และใช้ชีวิตเร่ร่อนไปกับฝูงสัตว์ จึงง่ายต่อการหลงไปตามวัฒนธรรมของชนชาติทั้งหลายที่อยู่รอบเขตแดนของพวกเขา {PP 518.1}

## {PP 518.2}

ขณะที่โยชูวาและผู้นำคนอื่นๆ ยังคงคิดกังวลอยู่นั้น พวกเขาได้รับข่าวประหลาด ใกล้แม่น้ำจอร์แดน บริเวณที่คนอิสราเอลข้ามแม่น้ำอย่างอัศจรรย์ คนจากสองเผ่าครึ่งที่อยู่ฟากโน้นของแม่น้ำได้สร้างแท่นบูชาขนาดใหญ่ขึ้น คล้ายกับแท่นเผาเครื่องบูชาที่ชิโลห์ แต่ธรรมบัญญัติของพระเจ้าห้ามไม่ให้ตั้งระบบการนมัสการที่อื่นนอกจากการนมัสการที่พลับพลา หากใครฝ่าฝืนมีโทษถึงตาย ถ้าพวกเขาสร้างแท่นบูชาขึ้นมาโดยมีจุดประสงค์ที่จะใช้ในการนมัสการ และถ้าปล่อยให้มันยังคงอยู่ มันก็จะเป็นเหตุให้ประชาชนหลงไปจากความเชื่อที่แท้จริง {PP 518.2}

## {PP 518.3}

### เกือบทำสงคราม

ตัวแทนประชาชนได้มาชุมนุมกันที่ชิโลห์ด้วยอารมณ์เดือดดาลพลุ่งพล่าน พวกเขาเสนอให้ทำสงครามกับผู้ละเมิดทันที แต่มีบางคนคิดรอบคอบและเสนอให้มีการส่งกลุ่มตัวแทนไปสอบถามสองเผ่าครึ่งเพื่อให้อธิบายในสิ่งที่พวกเขาทำเสียก่อน จึงมีการเลือกผู้นำเผ่าละ 1 คนจากทั้ง 10 เผ่า โดยฟีเนหัสเป็นหัวหน้า ซึ่งเขาเคยแสดงความกระตือรือร้นครั้งเมื่อคนอิสราเอลทำบาปที่เปโอร์ {PP 518.3}

## {PP 518.4}

คนสองเผ่าครึ่งมีความผิดที่ลงมือทำในเรื่องที่น่าสงสัยเป็นอย่างยิ่งโดยไร้คำอธิบาย กลุ่มตัวแทนจึงทึกทักไปก่อนว่าพวกเขามีความผิด ฉะนั้นเมื่อเจอกันจึงต่อว่าอย่างรุนแรง โดยหาว่าสองเผ่าครึ่งกบฏต่อพระเจ้า และเตือนให้ระลึกถึงการพิพากษาที่เกิดขึ้นกับคนอิสราเอลเมื่อพวกเขากราบไหว้พระบาอัลแห่งเปโอร์ ฟีเนหัสกล่าวแก่ลูกหลานของกาดและรูเบนในนามของอิสราเอลทั้งหมดว่า หากพวกเขาไม่อยากอยู่ในดินแดนที่ไม่มีแท่นถวายเครื่องเผาบูชา ก็ขอเชิญพวกเขาข้ามไปรับส่วนแบ่งในกรรมสิทธิ์และสิทธิพิเศษของพี่น้องที่อยู่ฝั่งตรงข้ามของแม่น้ำ {PP 518.4}

## {PP 519.1}

พวกเขาตอบว่า แท่นที่สร้างขึ้นมานี้ไม่ใช่สำหรับการถวายบูชา แต่เป็นเครื่องเตือนใจเพื่อไม่ให้ลืมว่า ถึงแม้มีแม่น้ำกั้นอยู่ แต่พวกเขามีความเชื่อเดียวกันกับพี่น้องที่อยู่ในแผ่นดินคานาอัน พวกเขากลัวว่าหลายปีข้างหน้าลูกหลานของเขาอาจจะถูกกีดกันจากพลับพลาเพราะถูกมองว่าไม่ใช่ส่วนหนึ่งของอิสราเอล แท่นบูชานี้สร้างตามแบบแท่นบูชาของพระเจ้าที่ชิโลห์ ซึ่งจะเป็นพยานว่าผู้สร้างก็นมัสการพระเจ้าผู้ทรงพระชนม์อยู่เช่นกัน {PP 519.1}

## {PP 519.2}

คณะผู้แทนรับฟังคำชี้แจงด้วยความยินดียิ่ง และรีบนำข่าวกลับไปแจ้งแก่ผู้ส่งพวกเขามา ความคิดที่จะทำสงครามถูกล้มเลิกไป ประชาชนจึงร่วมกันสรรเสริญพระเจ้าด้วยใจชื่นบาน {PP 519.2}

## {PP 519.3}

คนเผ่ากาดและรูเบนจึงจารึกข้อความบนแท่นบูชาเพื่อบ่งบอกจุดประสงค์ที่สร้างขึ้น โดยกล่าวว่า “แท่นนั้นเป็นพยานในระหว่างเราว่า พระเยโฮวาห์เป็นพระเจ้า” (โยชูวา 22:34 TKJV) พวกเขาใช้วิธีนี้เพื่อป้องกันไม่ให้ใครเข้าใจผิด หรือถูกทดลองเพราะแท่นบูชานี้เป็นเหตุ {PP 519.3}

## {PP 519.4}

บ่อยครั้งมากที่ปัญหาร้ายแรงเกิดจากการเข้าใจผิดในเรื่องเล็กน้อย แม้กับคนที่มีเจตนาดีที่สุด ยิ่งถ้าไม่สุภาพหรือผ่อนหนักผ่อนเบาต่อกันแล้ว ก็อาจส่งผลที่ร้ายแรงจนถึงชีวิตก็เป็นได้ กลุ่มตัวแทนจาก 10 เผ่าจำได้ว่าในกรณีของอาคาน พระเจ้าทรงตำหนิที่พวกเขาขาดความระมัดระวังในการค้นหาความบาปที่มีอยู่ในหมู่พวกเขา มาคราวนี้พวกเขาตั้งใจจะลงมือทันทีอย่างกระตือรือร้น แต่ในความพยายามที่จะหลีกเลี่ยงความผิดพลาดที่เคยเกิดขึ้นในเรื่องอาคาน พวกเขากลับสุดโต่งในเรื่องที่ตรงกันข้าม โดยแทนที่จะสอบถามข้อเท็จจริงด้วยความสุภาพ พวกเขากลับตำหนิและประณามพี่น้องของตน ถ้าคนเผ่ากาดกับเผ่ารูเบนโต้ตอบด้วยท่าทีแบบเดียวกันก็คงเกิดสงครามขึ้นเป็นแน่ จริงอยู่ เราต้องไม่จัดการกับความบาปอย่างหละหลวม เรื่องนี้สำคัญ แต่ในขณะเดียวกันเราต้องหลีกเลี่ยงที่จะตัดสินคนอื่นอย่างรุนแรงและสงสัยผู้อื่นโดยไม่มีมูล เรื่องนี้ก็สำคัญไม่แพ้กัน {PP 519.4}

## {PP 519.5}

### ไม่ด่วนตำหนิ

บางคนรู้สึกอ่อนไหวกับคำตำหนิเบาๆ แต่เมื่อคิดว่าคนอื่นทำผิดก็กลับตำหนิเขาอย่างรุนแรง ไม่มีใครเคยกลับใจจากการกระทำผิดด้วยการตำหนิติเตียน แต่เป็นเหตุให้หลายคนยิ่งขยับห่างออกไปจากความจริง และยิ่งทำให้ใจแข็งกระด้าง ส่วนจิตใจที่มีความกรุณา ท่าทีที่สุภาพ และการผ่อนหนักผ่อนเบาอาจช่วยผู้หลงผิดให้รอดและลบล้างความบาปมากมาย {PP 519.5}

## {PP 520.1}

การกระทำอันกอปรด้วยปัญญาของคนเผ่ารูเบนและพวกพ้องควรค่าแก่การเอาเป็นแบบอย่าง ในขณะที่พยายามส่งเสริมคำสอนที่แท้จริงด้วยความบริสุทธิ์ใจ กลับมีคนเข้าใจพวกเขาผิดและประณามอย่างรุนแรง กระนั้นพวกเขาไม่มีความขุ่นเคืองแต่อย่างใด แต่รับฟังคำกล่าวหาของพี่น้องอย่างสุภาพและอดทนก่อนที่จะชี้แจง จากนั้นจึงอธิบายเหตุผลอย่างละเอียดและแสดงให้เห็นว่าพวกตนปราศจากความผิด ฉะนั้นปัญหาที่ดูเหมือนจะร้ายแรงก็จบลงอย่างสันติ {PP 520.1}

## {PP 520.2}

แม้จะถูกใส่ร้ายป้ายสี แต่จะไม่เสียหายถ้าคนที่ไม่ผิดจะนิ่งสงบและคิดถึงใจเขาใจเรา พระเจ้าทรงทราบทุกสิ่งที่มนุษย์เข้าใจคลาดเคลื่อน เราจึงสามารถมอบเรื่องราวของเราไว้ในพระหัตถ์ของพระองค์ได้อย่างปลอดภัย แน่นอนทีเดียวพระองค์จะทรงพิสูจน์ความบริสุทธิ์ของผู้ที่วางใจในพระองค์ เช่นเดียวกับที่พระองค์ทรงค้นหาความผิดของอาคาน ผู้ที่ถูกขับเคลื่อนด้วยพระวิญญาณของพระคริสต์จะมีความรักที่อดทนนานและมีใจเมตตา {PP 520.2}

## {PP 520.3}

พระเจ้ามีพระประสงค์ให้คนของพระองค์เป็นน้ำหนึ่งใจเดียวกันและรักกันฉันพี่น้อง พระคริสต์ทรงอธิษฐานก่อนที่จะถูกตรึงไว้ที่ไม้กางเขนให้สาวกของพระองค์เป็นอันหนึ่งอันเดียวกัน เหมือนที่พระองค์กับพระบิดาทรงเป็นหนึ่งเดียวกัน เพื่อชาวโลกจะเชื่อว่าพระเจ้าทรงใช้พระองค์มา คำอธิษฐานอันน่าซาบซึ้งและอัศจรรย์นี้ยังส่งผลมาถึงยุคของเรา ด้วยพระองค์ตรัสว่า “ข้าพระองค์ไม่ได้อธิษฐานเพื่อคนเหล่านี้พวกเดียว แต่เพื่อทุกคนที่วางใจในข้าพระองค์ เพราะถ้อยคำของพวกเขา” (ยอห์น 17:20 THSV) เราไม่ควรยอมสูญเสียหลักความจริงแม้แต่ข้อเดียว แต่ในขณะเดียวกันเราควรมีความเป็นน้ำหนึ่งใจเดียวกันเช่นนี้เป็นเป้าหมายอยู่เสมอ นี่เป็นหลักฐานยืนยันว่าเราเป็นสาวกของพระองค์ พระเยซูตรัสว่า “ถ้าท่านรักกันและกัน ดังนี้แหละทุกคนก็จะรู้ว่าท่านเป็นสาวกของเรา” (ยอห์น 13:35 THSV) ส่วนอัครทูตเปโตรกำชับคริสตจักรว่า “ท่านทั้งหลายจงเป็นน้ำหนึ่งใจเดียวกัน เห็นอกเห็นใจกัน รักกันฉันพี่น้อง มีจิตใจอ่อนโยนและถ่อมตัว อย่าทำชั่วตอบแทนชั่ว หรืออย่าด่าตอบการด่า แต่ตรงกันข้าม จงอวยพร เพราะพระองค์ได้ทรงเรียกให้พวกท่านทำเช่นนั้น เพื่อพวกท่านจะได้รับพระพร” (1 เปโตร 3:8–9 THSV) {PP 520.3}
