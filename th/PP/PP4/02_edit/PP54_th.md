---
chapter:
  number: 54
  title:
    th: แซมสัน
    en: Samson
  url: https://legacy.egwwritings.org/?ref=en_PP.560&para=84.2620
  basedon: ผู้วินิจฉัยบทที่ 13 ถึง 16
---

## {PP 560.1}

### ขอการกอบกู้

ท่ามกลางประชาชนทั่วไปที่ละทิ้งความเชื่อก็ยังมีผู้นมัสการพระเจ้าอย่างซื่อสัตย์ คนเหล่านี้ยังคงวิงวอนอย่างต่อเนื่องเพื่อขอให้พระองค์ทรงกอบกู้ชนชาติอิสราเอล ถึงแม้ดูเหมือนว่าพระเจ้าไม่ทรงตอบและการกดขี่ก็หนักขึ้นทุกปี แต่พระองค์ทรงเตรียมการช่วยกู้ให้กับพวกเขาไว้แล้ว ตั้งแต่ชาวฟีลิสเตียเริ่มข่มเหงคนอิสราเอลก็มีเด็กชายคนหนึ่งเกิดมาตามแผนการของพระเจ้าเพื่อปราบศัตรูผู้เกรียงไกร {PP 560.1}

## {PP 560.2}

บนเทือกเขาเหนือที่ราบฟีลิสเตียมีเมืองเล็กแห่งหนึ่งชื่อเมืองโศราห์ ซึ่งเป็นที่อยู่ของครอบครัวมาโนอาห์จากเผ่าดาน พวกเขาเป็นหนึ่งในไม่กี่ครอบครัวที่ยังคงซื่อสัตย์ต่อพระเยโฮวาห์ท่ามกลางการละทิ้งพระเจ้าที่เกิดขึ้นทั่วไปในเวลานั้น ภรรยาของมาโนอาห์เป็นหมัน แล้วอยู่มาวันหนึ่ง “ทูตของพระเจ้า” มาปรากฏแก่นาง บอกว่านางจะมีบุตร และพระเจ้าจะทรงเริ่มการช่วยกู้ชนชาติอิสราเอลผ่านทางเด็กคนนี้ ดังนั้นทูตของพระเจ้าจึงให้คำชี้แนะเรื่องการดำเนินชีวิตของนางเองพร้อมกับวิธีการเลี้ยงลูกว่า “ฉะนั้นบัดนี้จงระวัง อย่าดื่มเหล้าองุ่น หรือของมึนเมา และอย่ากินของมลทินทุกอย่าง” (ผู้วินิจฉัย 13:4 THSV) ตั้งแต่แรกเกิดเด็กนั้นจะต้องปฏิบัติตามข้อห้ามดังกล่าว โดยมีรายละเอียดเพิ่มเติมคือ ห้ามไม่ให้เขาตัดผม เพราะเขาจะต้องเป็นนาศีร์แด่พระเจ้าตั้งแต่เกิด {PP 560.2}

## {PP 560.3}

นางไปหาสามีและเล่าเหตุการณ์ที่ทูตของพระเจ้ามาปรากฏพร้อมข่าวสารที่ท่านนำมาบอก ทั้งสองกลัวว่าอาจจะผิดพลาดต่อหน้าที่อันสำคัญที่ทูตของพระเจ้ามอบหมายไว้ให้ ผู้เป็นสามีจึงอธิษฐานว่า “โปรดให้คนของพระเจ้าผู้ซึ่งพระองค์ทรงใช้มานั้นมาหาข้าพระองค์ทั้งสองอีก เพื่อสอนพวกข้าพระองค์ว่า ควรทำอย่างไรแก่เด็กที่จะเกิดมานั้น” (ผู้วินิจฉัย 13:8 THSV) {PP 560.3}

## {PP 560.4}

เมื่อทูตของพระเจ้าปรากฏอีกครั้ง มาโนอาห์ถามด้วยความหวั่นวิตกว่า “ข้าพเจ้าทั้งสองควรสั่งสอนเด็กคนนั้นอย่างไร และข้าพเจ้าทั้งสองควรกระทำต่อเขาอย่างไร” (ผู้วินิจฉัย 13:12 TKJV) ฝ่ายทูตของพระเจ้าจึงตอบเหมือนเดิมว่า “ทุกสิ่งที่เราได้บอกหญิงนั้น ก็ให้นางใส่ใจปฏิบัติ อย่าให้นางกินสิ่งใดๆ ที่ได้มาจากเถาองุ่น อย่าให้นางดื่มเหล้าองุ่นหรือของมึนเมา อย่ากินของมลทินทุกอย่าง ให้นางปฏิบัติตามทุกสิ่งที่เราสั่งไว้” (ผู้วินิจฉัย 13:13–14 THSV) {PP 560.4}

## {PP 561.1}

พระเจ้าทรงมีภารกิจสำคัญให้ลูกของมาโนอาห์ผู้ที่จะเกิดมาตามพระสัญญา จึงจำเป็นที่จะต้องควบคุมวิถีชีวิตของทั้งแม่และลูก และเพื่อให้เด็กมีความเพียบพร้อมสำหรับงานนั้น ทูตของพระเจ้าจึงมีคำสั่งแก่ภรรยาของมาโนอาห์ว่า “อย่าให้นางดื่มเหล้าองุ่นหรือของมึนเมา อย่ากินของมลทินทุกอย่าง ให้นางปฏิบัติตามทุกสิ่งที่เราสั่งไว้” (ผู้วินิจฉัย 13:14 THSV) เด็กจะได้รับผลกระทบจากการดำเนินชีวิตของผู้เป็นแม่ทั้งในทางดีและทางร้าย ผู้เป็นแม่ควรยึดหลักการในการดำเนินชีวิตโดยรู้จักการข่มใจและการประมาณตนเพื่อให้ลูกที่เกิดมามีความสมบูรณ์พูนสุข บ่อยครั้งจะมีคนมาให้คำแนะนำสุ่มสี่สุ่มห้าแก่ผู้เป็นแม่ให้ทำตามใจอยากในทุกเรื่อง ทว่าคำแนะนำเช่นนี้ไม่ถูกต้องและมีแต่จะส่งผลร้าย ผู้เป็นแม่ทุกคนต่างได้รับหน้าที่จากพระเจ้าโดยตรงให้รู้จักควบคุมตนเอง {PP 561.1}

## {PP 561.2}

### ความรับผิดชอบของพ่อแม่

ผู้เป็นพ่อเองก็มีความรับผิดชอบไม่ต่างไปจากผู้เป็นแม่ เพราะทั้งพ่อและแม่จะถ่ายทอดคุณลักษณะของตนไปสู่ลูก ไม่ว่าด้านร่างกาย ความคิด นิสัย และความต้องการ บ่อยครั้งผู้เป็นพ่อแม่ไม่รู้จักควบคุมตนเอง ลูกจึงออกมาไม่แข็งแรง ไม่ฉลาด และไม่รู้จักผิดชอบชั่วดี นักดื่มเหล้ากับคนติดบุหรี่จะถ่ายทอดเลือดที่เป็นพิษ อารมณ์ที่หงุดหงิดและความโหยหาสิ่งเสพติดไปสู่ลูก บ่อยครั้งผู้ที่มักมากในกามจะส่งโรคร้ายและความปรารถนาในกามารมณ์เป็นมรดกตกทอด เนื่องจากลูกมีกำลังต่อต้านการทดลองน้อยกว่าพ่อแม่ จึงมีแนวโน้มที่เด็กแต่ละรุ่นจะเสื่อมทรามต่ำช้าลงเรื่อยๆ สาเหตุส่วนใหญ่ที่ลูกมีอารมณ์ร้ายและหิวโหยในสิ่งที่ไม่เป็นประโยชน์ก็เกิดจากพ่อแม่ ส่วนคนนับพันที่เกิดมาพิการ หูหนวก ตาบอด ขี้โรค และด้อยปัญญาก็มักจะเกิดจากการเลือกผิดๆ ของพ่อแม่ {PP 561.2}

## {PP 561.3}

พ่อแม่ทุกคนควรตั้งคำถามว่า “ควรทำอย่างไรแก่เด็กที่จะเกิดมา” มีหลายคนมองข้ามผลกระทบที่เด็กจะได้รับตอนอยู่ในครรภ์ แต่คำสั่งอันเข้มงวดและเจาะจงที่มาโนอาห์กับภรรยาได้รับจากสวรรค์ถึง 2 ครั้งนั้น แสดงให้เห็นว่าพระผู้สร้างทรงมีพระประสงค์อย่างไรต่อเรื่องนี้ {PP 561.3}

## {PP 561.4}

การที่ลูกแห่งพระสัญญาจะรับสิ่งดีๆ จากพ่อแม่ก็ไม่พอ เพราะเขายังจะต้องได้รับการอบรมบ่มนิสัยอย่างใส่ใจด้วย พระเจ้าทรงบัญชาให้ว่าที่ผู้วินิจฉัยคือผู้ที่จะกู้ชนชาติอิสราเอลรู้จักประมาณตนตั้งแต่ยังเล็ก เขาจะเป็นนาศีร์ตั้งแต่เกิด จึงถูกห้ามอย่างถาวรไม่ให้ดื่มเหล้าหรือของมึนเมา ในทำนองเดียวกันเราควรสอนลูกหลานให้รู้จักประมาณตน รู้จักข่มใจและควบคุมตนเองได้ตั้งแต่ยังเป็นทารก {PP 561.4}

## {PP 562.1}

ข้อห้ามจากทูตของพระเจ้ายังหมายรวมไปถึง “ของมลทินทุกอย่าง” ด้วย ข้อแตกต่างระหว่างอาหารสะอาดกับอาหารที่เป็นมลทินไม่ใช่ด้านพิธีกรรมเท่านั้น สิ่งเหล่านี้ไม่ได้ถูกกำหนดมาโดยไม่มีเหตุผล แต่มีหลักสุขอนามัยเป็นพื้นฐาน การปฏิบัติตามข้อกำหนดเรื่องสัตว์สะอาดกับสัตว์มลทินคือสาเหตุส่วนใหญ่ที่ชาวยิวเป็นที่เลื่องลือมานับหลายพันปีว่าเป็นชาติที่มีพละกำลังอันน่าทึ่ง เรื่องการประมาณตนมีมากกว่าการละเว้นจากของมึนเมา เพราะบ่อยครั้งอาหารรสเด็ดกับอาหารที่ย่อยยากส่งผลเสียต่อสุขภาพพ่อๆ กับสุราเมรัย และหลายครั้งก็เป็นชนวนไปสู่โรคพิษสุราเรื้อรัง หลักการการประมาณตนที่แท้จริงสอนให้เราละเว้นจากของมีโทษทุกอย่างและใช้ของที่อำนวยสุขภาพที่ดีในปริมาณที่พอเหมาะ มีน้อยคนที่ตระหนักว่านิสัยในเรื่องการกินมีผลอย่างไรต่อสุขภาพ อุปนิสัย การเป็นประโยชน์ของเขาในโลก ไปจนถึงชะตากรรมนิรันดร์ในที่สุด ความอยากต้องอยู่ภายใต้การควบคุมของสติปัญญาและกฎศีลธรรม กายต้องรับใช้จิตไม่ใช่จิตรับใช้กาย {PP 562.1}

## {PP 562.2}

### การเกิดของแซมสัน

พระสัญญาที่ตรัสแก่มาโนอาห์ก็สำเร็จในเวลาอันควร บุตรชายเกิดมา และมีการตั้งชื่อบุตรนั้นว่า แซมสัน ในขณะที่แซมสันโตขึ้นทุกคนประจักษ์เห็นเป็นพยานได้ว่าเด็กคนนี้แข็งแรงอย่างยิ่งยวด ซึ่งแซมสันพร้อมกับพ่อแม่รู้ดีว่าที่เขาแข็งแรงนั้นไม่ใช่เพราะความแน่นของกล้าม แต่เพราะข้อปฏิบัติของนาศีร์ ซึ่งมีผมที่ไม่เคยตัดเป็นสัญลักษณ์ ถ้าแซมสันได้เชื่อฟังพระบัญชาอย่างซื่อตรงเหมือนพ่อแม่นั้น เขาคงมีประวัติที่สูงส่งและมีบั้นปลายชีวิตที่สุขสบายกว่าที่เห็น แต่การคบค้ากับคนที่ไหว้รูปเคารพทำให้เขาเสียคน เมืองโศราห์อยู่ใกล้ชายแดนประเทศฟีลิสเตีย แล้วแซมสันก็ไปมาหาสู่พวกเขาอย่างมีไมตรีจิต แต่อิทธิพลของเพื่อนสมัยเป็นหนุ่มส่งผลเสียทำให้ทั้งชีวิตพลอยมืดมนไป มีสาวฟีลิสเตียจากเมืองทิมนาห์เป็นที่จับใจของแซมสัน เขาจึงหมายมั่นปั้นมือจะให้นางมาเป็นภรรยาของเขาให้ได้ เมื่อพ่อแม่ผู้ยำเกรงพระเจ้าพยายามคัดค้าน เขาได้แต่ตอบว่า “นางต้องตาต้องใจลูกมาก” (14:3) ในที่สุดพ่อแม่ก็ยอม และแซมสันก็แต่งงาน {PP 562.2}

## {PP 563.1}

ในช่วงชีวิตที่แซมสันกำลังก้าวเข้าสู่วัยผู้ใหญ่ เป็นเวลาที่เขาควรซื่อสัตย์ต่อพระเจ้ามากกว่าเวลาใด เพราะเป็นช่วงที่เขาจะต้องปฏิบัติภารกิจที่พระเจ้าทรงมอบหมายไว้ให้ แต่ในเวลาดังกล่าวแซมสันกลับไปพัวพันกับศัตรูของชนชาติอิสราเอล แซมสันไม่ได้คิดเลยว่า ถ้าเขาได้ในสิ่งที่ต้องการจะทำให้พระเจ้าได้รับพระเกียรติมากขึ้นหรือไม่ หรือว่าจะเป็นเหตุให้เขาไม่สามารถทำตามพระประสงค์ของพระเจ้าที่ทรงเตรียมไว้ให้เขา ด้วยว่าพระเจ้าทรงสัญญาที่จะประทานสติปัญญาแก่ทุกคนที่ตั้งใจถวายพระเกียรติแด่พระองค์เป็นประการแรก แต่ไม่มีพระสัญญาสำหรับคนที่มุ่งมั่นหาความสุขใส่ตน {PP 563.1}

## {PP 563.2}

### หลักการที่ถูกละเลย

มีคนมากมายที่กำลังเดินไปในทางเดียวกับแซมสัน การแต่งงานระหว่างคนของพระเจ้าและชาวโลกเกิดขึ้นบ่อยๆ ทั้งนี้ก็เพราะว่าคนเขาใช้ความปรารถนาส่วนตัวเป็นเกณฑ์ในการเลือกคู่ครอง ผู้ที่เกี่ยวข้องไม่ได้ทูลขอคำปรึกษาจากพระเจ้า ทั้งไม่ได้มุ่งถวายเกียรติแด่พระองค์ เราควรยึดหลักการคริสเตียนเป็นบรรทัดฐานของชีวิตสมรส แต่บ่อยครั้งแรงบันดาลใจในการแต่งงานไม่ได้เป็นไปตามหลักการเหล่านั้น ซาตานหมั่นแสวงหาโอกาสอยู่ตลอดเวลาเพื่อเพิ่มอิทธิพลที่มันมีเหนือคนของพระเจ้าด้วยการชักนำพวกเขาให้ร่วมหุ้นหรือแต่งงานกับคนของมัน แล้วเพื่อให้เป็นไปตามเจตนานี้มันจึงปลุกอารมณ์ให้เกิดความลุ่มหลงไม่บริสุทธิ์ แต่องค์พระผู้เป็นเจ้าทรงสั่งไว้ในพระวจนะของพระองค์อย่างแจ่มแจ้งไม่ให้คนของพระองค์ร่วมชีวิตกับคนที่ไม่มีความรักของพระองค์ดำรงอยู่ในใจ โดยตรัสว่า “พระคริสต์กับเบลีอัลจะไปด้วยกันได้อย่างไร หรือคนที่เชื่อจะมีส่วนอะไรกับคนที่ไม่เชื่อ วิหารของพระเจ้าจะตกลงอะไรกับรูปเคารพ” (2 โครินธ์ 6:15, 16) {PP 563.2}

## {PP 563.3}

ในงานเลี้ยงแต่งงานนั้นแซมสันได้รู้จักมักคุ้นกับคนที่เกลียดชังพระเจ้าของคนอิสราเอล ใครก็ตามที่เอาตัวเข้าไปผูกมิตรกับคนเช่นนี้ด้วยใจสมัครใจจะรู้สึกว่าต้องปรับเปลี่ยนตัวเองให้เข้ากับนิสัยและวิถีชีวิตของคนเหล่านั้นไม่มากก็น้อย เวลาที่ใช้ไปกับคนเหล่านี้ไม่เพียงแต่สูญเปล่า แต่ยังเป็นโทษ มีการคิดและพูดในสิ่งที่มุ่งทำลายหลักศีลธรรม ซึ่งเป็นเหตุให้ป้อมประการแห่งจิตวิญญาณอ่อนแอลง {PP 563.3}

## {PP 563.4}

แซมสันฝ่าฝืนกฎบัญญัติของพระเจ้าในการเลือกคนนี้มาเป็นภรรยา แล้วเมื่องานเลี้ยงแต่งงานยังไม่เสร็จก็ปรากฏว่านางได้ทรยศแต่เขาเสียแล้ว แซมสันโมโหที่นางไม่ซื่อ จึงทิ้งนางไปพักหนึ่งและกลับบ้านคนเดียวที่เมืองโศราห์ ต่อมาเมื่อท่านคิดที่จะยกโทษให้ภรรยาและกลับไปหานางก็ปรากฏว่านางได้แต่งงานกับคนอื่นแล้ว แซมสันลงมือแก้แค้นด้วยการทำลายไร่นาและสวนองุ่นทั้งหลายของชาวฟีลิสเตีย แต่เหตุการณ์นี้ได้ยุให้พวกเขาฆ่านาง ถึงแม้คำขู่เข็ญของพวกเขาเป็นเหตุให้นางนอกใจแซมสันตั้งแต่แรก ก่อนหน้านี้แซมสันได้พิสูจน์แล้วว่าท่านมีกำลังมากโดยการฆ่าสิงห์หนุ่มด้วยมือเปล่าและการฆ่าชาย 30 คนที่เมืองอัชเคโลน บัดนี้ท่านเดือดดาลที่ภรรยาถูกฆ่าอย่างป่าเถื่อนจึงโจมตีคนฟีลิสเตียและ “ฆ่าพวกเขาอย่างโหดเหี้ยม.” จากนั้นท่านหวังถอยไปจากศัตรูอย่างปลอดภัยจึงลงไปอยู่ที่ “ช่องศิลาเอตาม”<!--Judges 15:8--> ซึ่งอยู่ในเขตแดนเผ่ายูดาห์ {PP 563.4}

## {PP 564.1}

### ชนะอีกครา

มีกองกำลังเข้มแข็งไล่ไปถึงที่นั่น แต่คนยูดาห์ใจทรามและตกลงมอบท่านให้ศัตรูเพราะตกใจกลัว ฉะนั้นชายยูดาห์ 3,000 คนจึงขึ้นไปหาเขา แต่ถ้าพวกเขาไม่มั่นใจว่าเขาจะไม่ทำลายเพื่อนร่วมชาติด้วยกันก็คงไม่กล้าเสี่ยงแม้ว่าจะมีคนจำนวนมากกว่าถึงขนาดนั้นก็ตาม แซมสันยอมให้พวกเขามัดตัวและส่งมอบให้คนฟีลิสเตีย โดยมีเงื่อนไขว่าคนยูดาห์จะไม่เข้าทำร้ายท่านเสียเอง เกรงท่านจะถูกบีบให้จำเป็นต้องฆ่าทำลายพวกเขา แซมสันอนุญาตให้คนยูดาห์มัดเขาด้วยเชือกสองเส้น และนำไปถึงค่ายของศัตรูด้วยความร่าเริงยินดีอย่างล้นหลาม แต่ในขณะที่เสียงโห่ร้อยของชาวฟีลิสเตียก้องกังวานตามเนินเขา “พระวิญญาณของพระเจ้าก็สิงสถิตกับแซมสันอย่างมาก” (ผู้วินิจฉัย 15:14 TH1971) เขาจึงฉีกเชือกที่มัดตัวนั้นประหนึ่งเป็นผ้าป่านที่ไหม้ไฟ แล้วเขาก็คว้าอาวุธที่ใกล้มือที่สุดคือขอตะไกรลา และใช้มันกระทำการใหญ่ยิ่งกว่าหอกหรือกระบี่ แซมสัมฆ่าฟันคนฟีลิสเตียจนพวกเขาแตกตื่นวิ่งหนีกระเจิดกระเจิง ทิ้งศพ 1,000 ศพเกลื่อนกลาดไว้ในสนามรบ {PP 564.1}

## {PP 564.2}

หากคนอิสราเอลมีความพร้อมและได้ร่วมต่อสู้กับแซมสันในการขยายวงชัยชนะ พวกเขาคงสามารถกู้ตัวเองจากอำนาจผู้บีบบังคับได้ในตอนนั้นเลย แต่สภาพจิตใจได้เปลี่ยนไปจนถึงขั้นท้อถอยและขี้ขลาด พวกเขาไม่ได้ใส่ใจกับภารกิจขับไล่ชนชาติที่ไม่นับถือพระเจ้าออกไปตามที่พระองค์ทรงบัญชาไว้ แต่กลับร่วมปฏิบัติอย่างเลวทรามกับคนเหล่านั้น และยอมทนต่อความทารุณของพวกเขาตราบใดที่ไม่ได้ลงที่ฝ่ายตน กระทั่งสนับสนุนความไม่เป็นธรรมของชนชาติที่ไม่เชื่อถือพระเจ้า เมื่อพวกเขาเองตกอยู่ใต้อำนาจผู้บีบบังคับ คนอิสราเอลก็ยอมต่อความอดสูนั้นอย่างปวกเปียก ซึ่งถ้าเพียงแต่เชื่อฟังพระเจ้าก็ไม่ต้องตกต่ำตั้งแต่แรก บ่อยครั้งเมื่อพระเจ้าทรงใช้คนมากอบกู้พวกเขา พวกเขายังทิ้งคนๆ นั้นไว้แล้วไปเข้ากับฝ่ายศัตรู {PP 564.2}

## {PP 564.3}

หลังจากที่แซมสันชนะแล้ว คนอิสราเอลจึงแต่งตั้งเขาให้เป็นผู้วินิจฉัย เขาจึงวินิจฉัยคนอิสราเอลอยู่ 20 ปี แต่การเดินผิดพลาดก้าวหนึ่งนำไปสู่การพลาดพลั้งก้าวต่อไป แซมสันได้ฝ่าฝืนกฎบัญญัติของพระเจ้าด้วยการรับหญิงชาวฟีลิสเตียมาเป็นภรรยา คราวนี้ท่านก็ไปคบค้าพวกเขาทั้งที่กำลังเป็นศัตรูผู้ร้ายกาจในการสนองกิเลสอย่างผิดศีลธรรม เขาพึ่งในกำลังเข้มแข็งของตนที่ชาวฟีลิสเตียหวาดหวั่นกลัวลาน จึงไปที่เมืองกาซาเพื่อเข้าหาหญิงโสเภณีที่นั่น เมื่อชาวกาซาทราบว่าแซมสัมอยู่ในเมืองก็เกิดความร้อนรนอยากแก้แค้น ศัตรูของพวกเขาถูกขังไว้ภายในกำแพงเมืองที่แข็งแกร่งที่สุดของคนฟีลิสเตีย ชาวเมืองจึงมั่นใจว่าแซมสันจะต้องตกเป็นเหยื่อของพวกเขาเป็นแน่ แต่ตัดสินใจรอจนรุ่งเช้าถึงจะพิชิตชัย พอเที่ยงคืนแซมสันก็ตื่นขึ้น ใจสำนึกผิดฟ้องขึ้นเมื่อระลึกถึงคำปฏิญาณของคนนาศีร์ที่เขาได้ละเมิดนั้น แต่ถึงแม้เขาได้ทำบาป พระเจ้ายังคงเมตตาและไม่ทอดทิ้งแซมสัน เขาจึงใช้กำลังมหาศาลของตนเพื่อนำตัวเองให้พ้นภัย แซมสันไปที่ประตูเมืองและยกมันออกจากตำแหน่งของมันแบกไปพร้อมเสาสองต้นและดานประตูไปยังยอดเขาทางไปเมืองเฮโบรน {PP 564.3}

## {PP 565.1}

### รนหาที่จนมุม

ถึงแม้แซมสันหนีเอาชีวิตรอดอย่างหวุดหวิด แต่เหตุการณ์นั้นไม่ได้ช่วยเขาให้หันกลับจากทางชั่วของตน เขาไม่ได้กล้าเสี่ยงที่จะเข้าออกท่ามกลางคนฟีลิสเตียอีกต่อไป แต่ก็ยังหาโอกาสสนองกามารมณ์ที่กำลังยั่วเย้าตนไปสู่ความพินาศ “อยู่มาภายหลังแซมสันไปรับผู้หญิงคนหนึ่งที่หุบเขาเมืองโสเรก” ไม่ไกลจากสถานที่ที่เขากำเนิดเท่าไรนัก นางชื่อเดลิลาห์ แปลว่า ‘จีบให้หมดตัว’<!--Commentaries vary on interpretation. Some say "flirt." some say "treacherous" none say "consume."--> สวนองุ่นของหุบเขาโสเรกลือชื่อ แต่ก็ยังเป็นที่ล่อใจให้คนนาศีร์ผู้ปฏิญาณตนว่าจะไม่บริโภคผลผลิตจากเถาองุ่นแต่มีจิตใจที่หวั่นไหวไม่มั่นคง แซมสันเคยกินเหล้าองุ่นแล้ว เป็นการฉีกสายสำพันธ์อีกเส้นหนึ่งที่ยึดเขาไว้กับพระเจ้าและความบริสุทธิ์ คนฟีลิสเตียเฝ้าดูการเคลื่อนไหวของศัตรูอย่างใกล้ชิด ฉะนั้นเมื่อแซมสันลดตัวเองลงไปผูกพันกับเดลิลาห์ พวกเขาจึงตั้งใจใช้นางในการทำลายเขาให้พินาศ {PP 565.1}

## {PP 565.2}

มีการใช้เจ้าหน้าที่ระดับสูงจากทุกแคว้นดินแดนของชาวฟีลิสเตียเป็นกลุ่มตัวแทนเพื่อส่งไปยังหุบเขาโสเรก คนเหล่านี้ไม่กล้าเสี่ยงที่จะจับกุมแซมสันในขณะที่ท่านยังมีความแข็งแกร่ง แต่พวกเขามุ่งหมายที่จะเรียนรู้ถ้าเป็นไปได้ว่าแซมสันมีเคล็ดลัดอะไรถึงได้แข็งแรงเช่นนี้ คณะตัวแทนชาวฟีลิสเตียจึงให้สินบนแก่นางดาลิลาห์เพื่อให้นางคนหาและเปิดเผยความลับนั้น {PP 565.2}

## {PP 565.3}

หญิงผู้ทรยศไต่ถามแซมสันอยู่เนืองๆ แต่เขาหลอกนางว่าถ้าเพียงแต่ทำสิ่งนั้นทำสิ่งนี้เขาก็จะอ่อนแอเหมือนผู้ชายทั่วไป เมื่อนางลองทำตามที่แซมสันบอกก็พบว่าเขาหลอกนางนั่นเอง แล้วนางก็ตัดพ้อว่าเขาโกหกโดยกล่าวว่า “เธอพูดได้อย่างไรว่า ‘ฉันรักเธอ’ เมื่อจิตใจของเธอไม่ได้อยู่กับฉันเลย เธอหลอกฉันสามครั้งแล้ว และเธอมิได้บอกฉันจริงๆ ว่ากำลังมหาศาลของเธออยู่ที่ไหน” (ผู้วินิจฉัย 16:15 TH1971) สามครั้งสามคราด้วยกันที่แซมสันมีหลักฐานที่ชัดเจนที่สุดว่าชาวฟีลิสเตียได้รวมหัวกับนางเจ้าเสนห์เพื่อทำลายเขา แต่เมื่อความมุ่งประสงค์ของนางไม่เป็นผลนางกลับบอกว่าล้อเล่น แซมสันจึงขจัดความกลัวออกไปราวกับเป็นคนตาบอด {PP 565.3}

## {PP 566.1}

### แซมสันสิ้นกำลัง

นาวเดลิลาห์เซ้าซี้แซมสันวันแล้ววันเล่าจน “จิตใจของแซมสันเบื่อแทบจะตาย” (ผู้วินิจฉัย 16:16 TH1971) แต่เหมือนมีพลังดึงดูดให้เขายังคงอยู่เคียงข้างหล่อน ในที่สุดเขาก็พ่ายแพ้และเปิดเผยความลับนั้นว่า “มีดโกนยังไม่เคยถูกศีรษะของฉัน เพราะฉันเป็นพวกนาศีร์แด่พระเจ้าตั้งแต่คลอดจากครรภ์ของมารดา ถ้าโกนผมฉันเสีย กำลังก็จะหมดไปจากฉัน ฉันก็จะอ่อนเพลียเหมือนชายอื่น” (ผู้วินิจฉัย 16:17 TH1971) นางจึงใช้ผู้สื่อสารไปยังเจ้าหน้าที่ชาวฟีลิสเตีย ขอร้องให้พวกเขาลงมาหานางโดยไม่รีรอ ขณะที่นักรบผู้เก่งกาจนอนหลับอยู่ ผมเผ้าเป็นฟ่อนๆ ที่ทั้งหนักและหนาถูกโกนจนเกลี้ยงศีรษะ และแล้วนางเดลิลาห์ก็ทำเหมือนที่ทำไปสามครั้งก่อนหน้านี้ เรียกขึ้นว่า “แซมสันจ๋า คนฟีลิสเตียมาจับท่านแล้ว” แซมสันตื่นขึ้นฉับพลัน คิดจะใช้กำลังเช่นเคยเพื่อทำลายพวกเขา แต่แขนที่อ่อนแรงของเขาไม่ร่วมด้วย เขาจึงรู้ว่า “พระเจ้าได้ทรงละท่านไปเสียแล้ว” (ผู้วินิจฉัย 16:20 TH1971) เมื่อแซมสันถูกโกนศีรษะแล้ว นางเดลิลาห์ก็เริ่มรบกวนเขาและเขาเจ็บ เพื่อทดลองดูว่าเขายังมีกำลังอยู่หรือไม่ เพราะคนฟีลิสเตียไม่กล้าเข้าใกล้จนกว่าจะมั่นใจว่ากำลังของเขาได้หมดไปแล้วจริงๆ แล้วพวกเขาจึงจับแซมสัน ควักตาออกทั้งสองข้างและพาไปที่เมืองกาซา ล่ามโซ่ใส่ตรวนในเรือนจำบังคับให้ทำงานหนัก {PP 566.1}

## {PP 566.2}

อะไรจะเปลี่ยนแปลงมากถึงขนาดนั้น จากผู้วินิจฉัยและยอดนักรบแห่งอิสราเอล แซมสันก็กลายเป็นคนที่อ่อนแอและตาบอด ถูกคุมขังและถูกใช้ให้ทำงานที่ต่ำต้อยที่สุด แซมสันได้ละเมิดต่อเงื่อนไขในการทรงเรียกทีละเล็กละน้อย พระเจ้าทรงอดกลั้นพระทัยไว้ช้านาน แต่เมื่อเขายอมต่ออำนาจของความบาปถึงขั้นบอกความลับของตน พระองค์จึงละทิ้งเขา ผมที่ยาวของแซมสันไม่ได้มีพลังวิเศษอันใดเลย แต่เป็นสัญลักษณ์ของความจงรักภักดีที่มีต่อพระเจ้า เมื่อเขาสละสัญลักษณ์นั้นเพื่อสนองความใคร่ พระพรที่เป็นสัญลักษณ์ก็พลอยสิ้นสุดไปด้วย {PP 566.2}

## {PP 566.3}

ขณะที่แซมสันทนทุกข์และอับอายในฐานะที่เป็นของเล่นของชาวฟีลิสเตีย เขาได้เรียนรู้ถึงความอ่อนแอของตนมากที่สุดชนิดที่ไม่เคยเรียนรู้มาก่อน ความทุกข์เหล่านั้นนำเขาให้กลับใจ ในขณะที่ผมค่อยๆ งอกขึ้น กำลังของเขาก็ค่อยๆ กลับมา แต่ศัตรูมองเขาเป็นนักโทษที่ติดโซ่ตรวนและหมดทางสู้ จึงชะล่าใจ {PP 566.3}

## {PP 566.4}

### แก้แค้นพร้อมจุดจบ

ชาวฟีลิสเตียฉลองชัยโดยถือว่าชัยชนะนั้นมาจากบรรดาเทพเจ้าของพวกเขา จึงท้าทายพระเจ้าของคนอิสราเอลผู้ที่คนพวกเขาเชื่อกันว่าคุ้มครองทะเล ประชาชนและบรรดาเจ้าขุนมูลนายจากบ้านน้อยเมืองใหญ่ทั่วที่ราบฟีลิสเตียออกมารวมตัวกัน ผู้นมัสการมากหลายเข้าไปในวิหารจนเต็มและเบียดเสียดกันตามระเบียงต่างๆ บนดาดฟ้า เป็นงานรื่นเริงที่สุขสันต์หรรษา เป็นพิธีถวายบูชาอย่างโอ่อ่าตามด้วยดนตรีและการกินเลี้ยง แล้วมีเสียงร้องชัยโยเมื่อเข้าทั้งหลายเห็นแซมสันถูกนำเข้ามาเพื่อฉลองผลชิ้นโบว์แดงแห่งอำนาจพระดาโกน ประชาชนและบรรดาผู้นำร่วมกันเยาะเย้ยความทุกข์ทรมานของแซมสัน และยกย่องพระที่ชนะ “ผู้รังควานแผ่นดินของเรา” พอเวลาผ่านไปพักหนึ่งแซมสันแสดงอาการเหนื่อยและขออนุญาตพักโกยพิงที่เสาหลักทั้งสองต้นที่ค้ำหลังคาวิหารนั้น แล้วเขาก็อธิษฐานในใจว่า “ข้าแต่พระเจ้า ขอทรงระลึกถึงข้าพระองค์ ขอประทานกำลังแก่ข้าพระองค์ครั้งนี้อีกครั้งเดียว เพื่อข้าพระองค์จะแก้แค้นคนฟีลิสเตีย” พออธิษฐานเสร็จแซมสันก็กอดเสาค้ำหลังคาด้วยแขนอันล่ำสันของเขา พร้อมร้องขึ้นว่า “ขอให้ข้าตายกับคนฟีลิสเตียเถิด” แล้วเขาก็โน้มตัวลง หลังคาก็พังทลายด้วยเสียงโครมคราม ทำลายคนฟีลิเสียจำนวนมากหลายนั้นอย่างหมดสิ้น “ดังนั้นคนที่ท่านฆ่าตายเมื่อท่านตายนี้ก็มากกว่าคนที่ท่านฆ่าตายเมื่อท่านยังมีชีวิตอยู่” (ผู้วินิจฉัย 16:24, 28, 30, 31 TH1971) {PP 566.4}

## {PP 567.1}

รูปเคารพทั้งคนที่กราบไหว้บูชา พร้อมด้วยปุโรหิต ชาวบ้าน ทหารและขุนนางถูกฝังไว้ด้วยกันภายใต้ซากปรักหักพังของวิหารพระดาโกน และท่ามกลางศพเหล่านั้นมีร่างใหญ่ของคนที่พระเจ้าทรงเลือกให้กอบกู้คนของพระองค์อยู่ด้วย ข่าวเรื่องการพังทลายอย่างร้ายแรงนั้นแพร่สะพัดไปทั่วดินแดนอิสราเอล และญาติของแซมสันก็ลงมาจากที่อาศัยบนเนินเขามาเพื่อกู้ศพวีรบุรุษผู้ล่วงลับโดยไม่มีผู้ใดขัดขวาง พวกเขาจึง “รับศพของท่านไปฝังไว้ระหว่างโศราห์กับเอชทาโอลในที่ฝังศพของมาโนาอาห์บิดาของท่าน” (ผู้วินิจฉัย 16:31 TH1971) {PP 567.1}

## {PP 567.2}

### พระสัญญาสำเร็จ

พระเจ้าทรงสัญญาไว้ว่าพระองค์จะทรงใช้แซมสัน “เป็นคนเริ่มช่วยกู้คนอิสราเอลให้พ้นจากเงื้อมมือของคนฟีลิสเตีย”(ผู้วินิจฉัย 13:5 TH1971) พระสัญญานี้สำเร็จ แต่(การบันทึก)ชีวิตของคนที่น่าจะนำพาคนให้สรรเสริญพระเจ้า และเป็นมิ่งขวัญกำลังใจของคนทั้งชาติช่างกลับมืดมนและน่ากลัวเสียยิ่ง ถ้าแซมสันดำเนินตามที่พระองค์ทรงเรียกนั้นอย่างสัตย์ซื่อ พระประสงค์ของพระองค์คงสำเร็จโดยที่เขาเองยังได้รับเกียรติและการยกย่อง แต่เขาปล่อยตัวตามการทดลอง และพิสูจน์ว่าเขาไม่ซื่อสัตย์ต่องานที่พระองค์ทรงมอบหมายให้นั้น พันธกิจของเขาจึงสำเร็จโดยที่เขาเองต้องพ่ายแพ้ ถูกคุมขัง และเสียชีวิต {PP 567.2}

## {PP 567.3}

ทางกายภาพแล้ว แซมสันเป็นลุคคลที่แข็งแรงที่สุดในโลก แต่ในเรื่องการควบคุมตัวเอง ความสัตย์สุจริต และความเด็ดเดี่ยวแล้ว เขาเป็นหนึ่งในคนที่อ่อนแอที่สุด หลายคนเข้าใจผิดว่าอารมณ์ร้อนเท่ากับอุปนิสัยที่เข้มแข็ง แต่ความจริงคนที่ถูกอารมณ์ควบคุมเป็นคนที่อ่อนแอ ความยิ่งใหญ่ที่แท้จริงของคนวัดได้จากการที่เขาสามารถควบคุมความรุนแรงของอารมณ์ได้มากน้อยแค่ไหน ไม่ใช่จากอารมณ์ที่ควบคุมเขา {PP 567.3}

## {PP 568.1}

พระเจ้าทรงคุ้มครองดูแลแซมสันเพื่อเขาจะได้เตรียมตัวทำงานที่พระองค์ทรงเรียกให้เขาทำนั้นสำเร็จ ตั้งแต่เริ่มต้นชีวิตสภาพแวดล้อมของเขาอำนวยโอกาสในการพัฒนาร่างกายให้แข็งแรง ฝึกสมองให้ปราดเปรื่อง และจิตใจให้บริสุทธิ์ แต่เขาคบกับเพื่อนเลว และปล่อยมือจากพระเจ้าผู้ทรงเป็นผู้คุ้มกันเดียวของมนุษย์ แซมสันจึงถูกคลื่นแห่งความชั่วพัดพาเขาให้หลงไป คนทั้งหลายที่ถูกทดลองในขณะที่ประจำการตามหน้าที่สามารถมั่นใจว่าพระองค์จะทรงปกป้องเขาไว้ แต่ถ้าใครจงใจเดินเข้าหาการทดลองจะล้มลงแน่นอนไม่ช้าก็เร็ว {PP 568.1}

## {PP 568.2}

ซาตานทุ่มเทสุดกำลังของมันเพื่อนำคนทั้งหลายที่พระองค์ทรงประสงค์ที่จะใช้ในงานพิเศษให้หลงไป มันเข้าโจมตีจุดอ่อนจุดด้อยของคนเพื่อจะได้ควบคุมคนทั้งตัว และมันรู้ว่าถ้าใครเลี้ยงถนอมจุดอ่อนของตนเอาไว้มันจะทำให้เขาล้มสำเร็จเป็นแน่ แต่ไม่จำเป็นที่ใครจะแพ้การทดลองเสมอไป พระเจ้าไม่ทรงทอดทิ้งมนุษย์ให้สู้เพื่อเอาชนะอำนาจชั่วด้วยกำลังอันน้อยนิดแต่ลำพัง มีความช่วยเหลือเตรียมพร้อมไว้แล้ว และพระองค์จะประทานให้ทุกคนที่ปรารถนาจริงๆ ทูตของพระเจ้าที่ขึ้นๆ ลงๆ ในนิมิตของยาโคบจะช่วยทุกคนที่ยอมให้พระองค์ทรงช่วยสามารถดำเนินชีวิตที่สูงขึ้นป่ายปีนจึงถึงแผ่นดินสวรรค์ของพรองค์ {PP 568.2}
