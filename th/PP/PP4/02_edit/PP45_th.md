---
chapter:
  number: 45
  title:
    th: การพังทลายของเมืองเยรีโค
    en: The fall of Jericho
  url: https://egwwritings.org/?ref=en_PP.487&para=84.2245
  basedon: ศึกษาควบคู่กับ โยชูวา 5:13–15; 6; 7
---

## {PP 487.1}

### ศูนย์กลางแห่งความชั่วช้า

ชาวฮีบรูได้เข้าไปในแผ่นดินคานาอัน แต่ยังไม่ได้ยึดครอง ซึ่งจากมุมมองของมนุษย์แล้วคงต้องต่อสู้ด้วยความยากลำบากเป็นเวลานานกว่าจะยึดแผ่นดินได้ ชนชาติที่อาศัยอยู่ในนั้นเป็นชนชาติที่เข้มแข็ง พร้อมที่จะขัดขวางการรุกล้ำอาณาเขตของตน ชาวคานาอันเผ่าต่างๆ ร่วมมือร่วมใจกันเพราะกลัวอันตรายอันเดียวกัน พวกเขาได้เปรียบอย่างมากเพราะมีพลม้า รถม้าเหล็ก ทั้งรู้จักภูมิประเทศ และได้ฝึกทหารให้พร้อมเข้าศึก นอกจากนั้นยังมีป้อมไว้ป้องกันศัตรู “เมืองก็ใหญ่และมีกำแพงสูงเทียมฟ้า” (เฉลยธรรมบัญญัติ 9:1 THSV) มีทางเดียวเท่านั้นที่คนอิสราเอลจะชนะการต่อสู้ที่กำลังจะเกิดขึ้นได้ก็คือ ต้องพึ่งพาฤทธานุภาพของพระเจ้าที่ทรงสัญญาไว้ {PP 487.1}

## {PP 487.2}

หนึ่งในเมืองป้อมอันแข็งแกร่งที่สุดในแผ่นดินคือเมืองเยรีโค เป็นเมืองใหญ่และมั่งคั่ง และ(ตั้ง)อยู่ต่อหน้าคนอิสราเอลไม่ไกลจากที่ตั้งค่ายในกิลกาล เมืองเยรีโคอยู่ติดกับที่ราบที่อุดมไปด้วยผลผลิตหลากหลายแห่งเขตเมืองร้อน ทั้งมีวังและวิหารหรูหราอันเป็นแหล่งซ่องสุมของความชั่ว ชาวเมืองมีความหยิ่งทะนงภายในกำแพงอันสูงใหญ่ประหนึ่งยืนท้าทายพระเจ้าแห่งอิสราเอล เยรีโคเป็นเมืองหนึ่งที่ขึ้นชื่อในการกราบไหว้รูปเคารพ โดยเน้นการปรนนิบัติพระอัชทาโรท เทพธิดาแห่งดวงจันทร์ เป็นศูนย์กลางแห่งความชั่วช้าและเสื่อมทรามที่สุดในความเชื่อของชาวคานาอัน คนอิสราเอลมีความรังเกียจและขยะแขยงเมื่อมองไปยังเมืองนี้ เพราะผลร้ายของความบาปซึ่งพวกเขาทำที่เบธ-เปโอร์[^1]ยังติดหูติดตาอยู่ {PP 487.2}

[^1]: ดู บรรพชนฯ ((เล่ม 3)) บทที่ 41

## {PP 487.3}

โยชูวาเห็นว่าสิ่งแรกที่ต้องทำในการยึดครองแผ่นดินคานาอันคือทลายเมืองเยรีโค แต่ก่อนอื่นท่านต้องเข้าเฝ้าพระเจ้าเพื่อให้มั่นใจในการทรงนำ พระองค์ทรงตอบตามที่ท่านทูลขอ เหตุการณ์ดำเนินไปดังนี้ โยชูวาเดินออกจากค่ายเพื่อไปภาวนาอธิษฐานขอให้พระเจ้าแห่งอิสราเอลทรงนำประชากรของพระองค์ ในระหว่างนั้นท่านเห็นนักรบสวมชุดเกราะ “ชักดาบออกมาถือ” ยืนสูงสง่าต่อหน้าท่าน พอโยชูวาซักขึ้นว่า “ท่านอยู่ฝ่ายเราหรืออยู่ฝ่ายศัตรู” ผู้นั้นตอบว่า “เรามานี้ก็มาเป็นจอมพลโยธาของพระเจ้า” ทั้งสั่งแบบเดียวกับที่พระเจ้าเคยสั่งโมเสสที่ภูเขาโฮเรบว่า “จงถอดรองเท้าออกจากเท้าของเจ้าเสีย เพราะว่าที่ซึ่งเจ้ายืนอยู่นี้เป็นที่ศักดิ์สิทธิ์”<!--โยชูวา 5:13–15 TH1971--> โยชูวาจึงรู้ว่าผู้ที่ยืนอยู่ต่อหน้าท่านเป็นใคร คือองค์พระคริสต์ผู้สูงส่ง ท่านตกตะลึง ซบหน้าลงถึงดิน กราบลงนมัสการ พระองค์ทรงให้คำมั่นแก่ท่านว่า “เราได้มอบเมืองเยรีโคไว้ในมือเจ้าแล้ว ทั้งกษัตริย์และทแกล้วทหาร”<!--โยชูวา 6:1 TH1971--> จากนั้นพระองค์ทรงสอนท่านว่าจะต้องทำอย่างไรเพื่อยึดครองเมืองเยรีโค {PP 487.3}

## {PP 488.1}

### เริ่มแผนการทลายเมือง

โยชูวารวบรวมพลทหารของอิสราเอลตามคำสั่งของพระเจ้า แต่ยังไม่ได้ทำการโจมตี พระเจ้าให้พวกเขาเดินรอบเมืองโดยหามหีบพันธสัญญา<!--see 1 4:17 TNCV etc.-->ของพระเจ้าและเป่าแตรเท่านั้น กลุ่มที่เดินนำหน้าคือนักรบที่ได้รับการเลือกสรรไว้ ซึ่งตอนนี้แทนที่จะชนะด้วยความสามารถหรือความกล้าหาญของตน ก็จะชนะด้วยการทำตามคำสั่งของพระเจ้า จากนั้นปุโรหิต 7 คนถือแตร ตามด้วยหีบของพระเจ้าซึ่งห่อหุ้มด้วยแสงรัศมีของพระองค์ มีปุโรหิตหามหีบไป แต่ละคนใส่ชุดปุโรหิตอันเป็นตำแหน่งศักดิ์สิทธิ์ กองทัพอิสราเอลเดินตามหลัง แต่ละเผ่าชูธงประจำเผ่าไว้ ทั้งหมดนี้คือขบวนที่เดินรอบเมืองซึ่งจวนจะถูกทำลาย ไม่มีเสียงอะไรนอกจากเสียงฝีเท้าก้าวเดินของคนจำนวนมากมายและเสียงแตรที่เคร่งขรึมจริงจังที่ก้องกังวานอยู่ในหุบเขาและตามตรอกซอกซอยของเมืองเยรีโค เมื่อเดินครบรอบแล้วทหารอิสราเอลก็แยกย้ายกันกลับไปยังเต็นท์ของตนอย่างเงียบๆ ส่วนหีบนั้นก็ส่งกลับไปยังพลับพลา {PP 488.1}

## {PP 488.2}

ยามประจำเมืองเยรีโคสังเกตการณ์ด้วยความฉงนงงงันและตระหนกตกใจ จึงรายงานไปยังพวกผู้ปกครอง พวกเขาไม่รู้ว่าการเดินขบวนเช่นนี้มีความหมายว่าอย่างไร แต่ทุกวันที่เห็นกองทัพใหญ่พร้อมหีบศักดิ์สิทธิ์หามโดยปุโรหิตเดินรอบเมือง ชาวเมืองและพวกปุโรหิตในเมืองเยรีโคพากันอกสั่นขวัญแขวนกับเหตุการณ์อันลึกลับนี้ แล้วพวกเขาต้องสำรวจความพร้อมของอาวุธยุทโธปกรณ์อันแข็งแกร่งอีกครั้งเพื่อให้มั่นใจว่าจะต้านทานการโจมตีครั้งใหญ่ได้ ชาวเมืองหลายคนเยาะเย้ยคนที่คิดว่าการเดินขบวนอย่างแปลกประหลาดเช่นนี้จะทำอันตรายพวกเขาได้ แต่บางคนรู้สึกคร้ามกลัวเมื่อเห็นขบวนทหารอิสราเอลเดินรอบเมืองในแต่ละวัน พวกเขาจำได้ว่าทะเลแดงเคยถูกแยกให้ชนชาตินี้เดินผ่านมาแล้ว และไม่นานก่อนหน้านี้แม่น้ำจอร์แดนได้แยกเป็นทางผ่านให้พวกเขาเช่นกัน ไม่ทราบว่าต่อไปนี้พระเจ้าจะทรงสำแดงอิทธิฤทธิ์อันใดอีกเพื่อช่วยเหลือคนอิสราเอล {PP 488.2}

## {PP 488.3}

คนอิสราเอลเดินรอบเมืองวันละรอบเป็นเวลา 6 วัน พอรุ่งสางของวันที่เจ็ด โยชูวาได้รวมพลทหารของพระเจ้าแล้วสั่งให้เดินรอบเมืองเยรีโค 7 ครั้ง และเมื่อได้ยินเสียงแตรดังสนั่น ให้ทุกคนโห่ร้องดังๆ เพราะพระเจ้าทรงมอบเมืองนี้ไว้ในมือของพวกเขาแล้ว {PP 488.3}

## {PP 491.1}

### เข้ายึดเมืองเยรีโค

กองทัพมหึมาเดินรอบกำแพงอย่างขึงขัง ในเช้าวันนั้นทุกอย่างเงียบสงัด มีแต่เสียงฝีเท้าคนเดิน และเสียงแตรเป็นช่วงๆ กำแพงหินที่สูงใหญ่ดูเหมือนจะท้าทายทหารอิสราเอลที่โอบล้อมอยู่ในขณะนั้น ชาวเมืองเยรีโคที่ยืนอยู่บนกำแพงนับอยู่ในใจเมื่อกองทัพอิสราเอลเดินผ่านในแต่ละรอบ 1 รอบ 2 รอบ 3 รอบ แต่ละรอบที่ผ่านไปก็ยิ่งทำให้พวกเขากลัวมากขึ้น 4 รอบ 5 รอบ 6 รอบ ไม่รู้ว่าการเดินขบวนอย่างน่าพิศวงเช่นนี้มีความหมายว่าอย่างไร จะเกิดอะไรขึ้นในที่สุด ไม่นานพวกเขาก็ได้รู้คำตอบ พอชาวอิสราเอลเดินครบรอบที่เจ็ด กองทัพก็หยุดเดิน แตรที่เงียบไปพักใหญ่ก็ดังขึ้นจนสะเทือนสะท้านแผ่นดิน กำแพงซึ่งทำด้วยหินใหญ่อันแข็งแกร่ง และหอคอยอันสูงมหึมา ทั้งป้อมปราการก็พากันโอนเอนและร่วงหล่นทลายลงมาแบบถอนรากถอนโคน ชาวเมืองเยรีโคตระหนกตกใจจนทำอะไรไม่ถูก ทหารอิสราเอลจึงเข้ายึดเมืองในทันที {PP 491.1}

## {PP 491.2}

คนอิสราเอลไม่ได้รับชัยชนะเพราะกำลังของตนเอง ชัยชนะในครั้งนี้ล้วนแต่มาจากพระเจ้า พระองค์จึงกำหนดให้เมืองเยรีโคและทุกสิ่งที่มีในเมืองต้องอุทิศถวายแด่พระองค์ดังผลแรกของแผ่นดิน เพื่อให้คนอิสราเอลตระหนักว่า พวกเขาจะต้องไม่สู้รบเพื่อตนเองในการเข้ายึดครองแผ่นดินคานาอัน แต่เพียงทำตัวให้เป็นอุปกรณ์ที่กระทำตามน้ำพระทัยของพระเจ้า ไม่ให้แสวงหาทรัพย์สินหรือเกียรติให้กับตนเอง แต่ให้ถวายเกียรติแด่พระเยโฮวาห์ผู้เป็นจอมกษัตริย์ของพวกเขา ก่อนที่จะบุกยึดเมืองเยรีโคโยชูวาได้ออกคำสั่งว่า “ทั้งเมืองและทุกอย่างในเมืองนี้ต้องอุทิศถวายแด่องค์พระผู้เป็นเจ้า…อย่าแตะต้องข้าวของใดๆ ทั้งสิ้นที่ต้องอุทิศถวาย มิฉะนั้นตัวเจ้าเองจะถูกทำลายล้างและทั่วทั้งค่ายของอิสราเอลจะต้องเดือดร้อนและถึงแก่หายนะ” (โยชูวา 6:17, 18 TNCV) {PP 491.2}

## {PP 491.3}

ชาวเมืองทุกคนพร้อมทุกสิ่งที่มีชีวิตในเมืองนั้น “ทั้งชายและหญิง คนหนุ่มและคนอาวุโส ทั้งวัว แกะและลา” (โยชูวา 6:21 THSV) ล้วนแต่ถูกทำลายด้วยคมดาบ มีแต่นางราหับที่ซื่อสัตย์พร้อมครัวเรือนของนางที่ได้รับการไว้ชีวิตตามคำสัญญาของผู้สอดแนม เมืองเยรีโคทั้งเมืองถูกเผาจนหมดสิ้น ทั้งราชวังและวิหาร บ้านเรือนที่ประดับประดาอย่างสวยหรู ผ้าม่านราคาแพง และเสื้อผ้าที่หรูหราล้วนแต่วอดวายในกองเพลิง ส่วนสิ่งของที่ไม่อาจทำลายด้วยไฟเช่น “เงินและทองทั้งหมด กับเครื่องใช้ที่ทำด้วยทองสัมฤทธิ์และด้วยเหล็ก” (โยชูวา 6:19 THSV) พวกเขานำมาถวายสำหรับการปรนนิบัติรับใช้ในพลับพลา ที่ตั้งเมืองเยรีโคถูกสาปแช่ง โดยไม่ให้มีการก่อสร้างให้เป็นเมืองที่เข้มแข็งอีก และถ้าใครขืนสร้างกำแพงเมืองซึ่งพระเจ้าได้พังลงขึ้นมาใหม่จะถูกพระองค์ลงโทษ โยชูวาประกาศต่อชุมนุมชนอิสราเอลทั้งสิ้นว่า “ผู้ใดที่จะสร้างเมืองเยรีโคขึ้นใหม่ ขอให้ผู้นั้นถูกสาปแช่งต่อหน้าองค์พระผู้เป็นเจ้าดังนี้ ผู้ใดวางฐานรากของเมือง บุตรหัวปีของผู้นั้นจะเสียชีวิต ผู้ใดติดตั้งประตูเมือง บุตรสุดท้องของผู้นั้นจะเสียชีวิต” (โยชูวา 6:26 TNCV) {PP 491.3}

## {PP 492.1}

### คำสั่งและข้อห้าม

เมื่อคนอิสราเอลทำลายชาวเมืองเยรีโคจนสิ้นซาก พวกเขาเพียงแต่ทำตามคำที่โมเสสเคยสั่งไว้เกี่ยวกับชาวคานาอันว่า “ท่านเอาชนะพวกเขาได้แล้ว ท่านต้องทำลายล้างพวกเขาให้หมดสิ้น” (เฉลยธรรมบัญญัติ 7:2 TNCV) “ในเมืองของชนชาติเหล่านี้…ห้ามไว้ชีวิตสิ่งใดที่หายใจได้” (เฉลยธรรมบัญญัติ 20:16 THSV) หลายคนเมื่ออ่านคำสั่งนี้รู้สึกว่าขัดแย้งกับความรักและพระเมตตาของพระเจ้าที่กล่าวถึงในพระคัมภีร์ตอนอื่นๆ แต่ที่จริงแล้วพระเจ้าตรัสสั่งเช่นนี้ด้วยพระปัญญาและพระคุณความดีของพระองค์ พระองค์กำลังจะตั้งชนชาติอิสราเอลให้อยู่ในแผ่นดินคานาอัน เพื่อพัฒนาพวกเขาให้เป็นชาติที่มีการปกครองที่แสดงถึงอาณาจักรของพระองค์ในโลกนี้ พวกเขาไม่เพียงแต่เป็นผู้สืบทอดคำสอนที่แท้จริง แต่ยังต้องเผยแพร่หลักการสำคัญเหล่านั้นไปทั่วโลก ชาวคานาอันได้ปล่อยตัวประพฤติเลวทรามถึงขั้นที่จำเป็นต้องถูกขจัดออกจากแผ่นดิน เพื่อแผนการแห่งพระคุณของพระองค์จะได้สำเร็จ {PP 492.1}

## {PP 492.2}

ชาวคานาอันมีโอกาสเพียงพอที่จะกลับใจได้ 40 ปีก่อนหน้านั้น คนอิสราเอลเดินข้ามทะเลแดงไปอย่างอัศจรรย์และพระเจ้าทรงลงโทษชาวอียิปต์ ซึ่งเป็นการสำแดงให้เห็นว่า พระเจ้าของคนอิสราเอลทรงมีฤทธานุภาพสูงสุด คราวนี้ ชัยชนะที่คนอิสราเอลมีเหนือกษัตริย์ของมิเดียน กิเลอาด และบาชาน ยังพิสูจน์ให้เห็นว่าพระเยโฮวาห์ทรงยิ่งใหญ่เหนือพระทั้งปวง ความบริสุทธิ์ของพระองค์ และความเกลียดชังที่พระองค์ทรงมีต่อความไม่บริสุทธิ์ปรากฏแจ้งในเหตุการณ์ที่คนอิสราเอลถูกลงโทษเพราะเข้าร่วมพิธีกรรมอันน่าสะอิดสะเอียนในการนมัสการพระบาอัลแห่งเปโอร์ ชาวเมืองเยรีโครู้จักเรื่องราวเหล่านี้ดี มีหลายคนที่มีความเชื่อเหมือนกับนางราหับแต่ก็ฝืนความเชื่อที่ว่า “พระเยโฮวาห์เป็นพระเจ้าในฟ้าสวรรค์เบื้องบนและบนแผ่นดินเบื้องล่าง” (เฉลยธรรมบัญญัติ 4:39 TH1971) เหมือนมนุษย์ก่อนน้ำท่วมโลก ชาวคานาอันอยู่เพื่อท้าทายสวรรค์และทำให้แผ่นดินโลกเป็นมลทิน แล้วเพื่อเห็นแก่ความรักและความเป็นธรรมจึงจำเป็นต้องลงโทษคนเหล่านี้ที่กบฏต่อพระเจ้าและเป็นปฏิปักษ์ต่อมนุษย์ {PP 492.2}

## {PP 492.3}

กองทัพสวรรค์พังกำแพงเมืองเยรีโคลงอย่างง่ายดาย ซึ่ง 40 ปีก่อนหน้านั้นพวกผู้สอดแนมเคยมองป้อมปราการของเมืองอย่างหวาดผวา ไม่เชื่อว่าจะสามารถตีเมืองนี้ได้ แต่องค์ผู้ทรงมหิทธิฤทธิ์แห่งอิสราเอลตรัสว่า “เราได้มอบเมืองเยรีโคไว้ในมือเจ้าแล้ว”<!--โยชูวา 6:1 TH1971--> และกำลังของมนุษย์ไม่อาจต้านทานคำนี้ได้ {PP 492.3}

## {PP 493.1}

### ชนะด้วยฤทธานุภาพ

“โดยความเชื่อ กำแพงเมืองเยรีโคพังลง” (ฮีบรู 11:30 THSV) จอมทัพของพระเยโฮวาห์ทรงสื่อสารกับโยชูวาแต่ผู้เดียว ไม่ได้ทรงเปิดเผยพระองค์แก่ชุมนุมชนทั้งหมด ส่วนคนอิสราเอลต้องเลือกว่าจะเชื่อฟังคำของโยชูวาหรือไม่ จะเชื่อคำที่ท่านสั่งในพระนามของพระเจ้า หรือจะปฏิเสธอำนาจของท่าน *ประชาชน*มองไม่เห็นทูตสวรรค์มากมายที่ไปกับพวกเขา โดยมีพระบุตรของพระเจ้าเป็นผู้นำ จึงเป็นไปได้ที่จะคิดว่า ‘เหลวไหล เดินรอบเมืองแต่ละวันอย่างนี้จะช่วยอะไรได้ การเป่าเขาแกะจะมีความหมายอะไรต่อป้อมปราการที่สูงลิ่ว’ แต่กลยุทธิ์ที่ให้พวกเขาเดินรอบเมืองเป็นพิธีต่อเนื่องกันหลายวันก่อนที่กำแพงจะพังลงในที่สุด เป็นโอกาสที่คนอิสราเอลจะพัฒนาความเชื่อ เพื่อให้พวกเขาตระหนักว่ากำลังของเขาไม่ได้มาจากสติปัญญาหรือความสามารถของตนเอง แต่มาจากพระเจ้าแห่งความรอดของพวกเขาเท่านั้น เรื่องนี้สอนให้คนอิสราเอลพึ่งพาในการทรงนำของพระเจ้าอย่างสิ้นเชิง {PP 493.1}

## {PP 493.2}

พระเจ้าจะทรงทำการยิ่งใหญ่ให้กับคนที่ไว้วางใจในพระองค์ สาเหตุที่คนที่ได้ชื่อว่าเป็นคริสเตียนมีกำลังไม่พอ เป็นเพราะพวกเขาพึ่งพาในสติปัญญาของตนเองมากเกินไป และไม่ให้โอกาสพระเจ้าทรงสำแดงฤทธิ์อำนาจของพระองค์เพื่อเขา พระองค์จะทรงช่วยเหลือบุตรทั้งหลายของพระองค์ทุกครั้งที่เกิดเหตุคับขัน ถ้าเพียงแต่พวกเขาไว้วางใจพระองค์อย่างสิ้นเชิง และเชื่อฟังพระองค์ด้วยความสัตย์ซื่อ {PP 493.2}

## {PP 493.3}

หลังจากยึดเมืองเยรีโคได้ไม่นาน โยชูวาก็ตั้งใจจะโจมตีเมืองอัย ซึ่งเป็นเมืองเล็กที่ตั้งอยู่ในหุบเหวไม่กี่ไมล์ทางตะวันตกจากลุ่มแม่น้ำจอร์แดน ผู้สอดแนมที่ถูกส่งไปที่นั่นกลับมารายงานว่า ชาวเมืองอัยมีจำนวนน้อย เพียงกองกำลังเล็กๆ ก็น่าจะตีชนะเมืองนี้ได้ {PP 493.3}

## {PP 493.4}

ชัยชนะครั้งใหญ่ที่พระเจ้าทรงช่วยพวกเขากลับทำให้คนอิสราเอลเกิดความมั่นใจในตัวเอง เนื่องจากพระเจ้าทรงสัญญาที่จะมอบแผ่นดินคานาอันให้พวกเขา คนอิสราเอลจึงรู้สึกมั่นใจ และลืมคิดไปว่ามีแต่ความช่วยเหลือจากพระเจ้าเท่านั้นที่จะนำชัยชนะมาให้ แม้แต่โยชูวาเองก็วางแผนเพื่อตีเมืองอัยโดยไม่ได้แสวงหาการทรงนำจากพระเจ้า {PP 493.4}

## {PP 493.5}

### พึ่งกำลังตนเอง

คนอิสราเอลเริ่มที่จะอวดเก่งและมีความประมาทเรื่องศัตรู ทุกคนคาดว่าจะตีเมืองอัยได้อย่างง่ายดาย จึงมีการส่งทหารไป 3,000 นายเพราะคิดว่าคงเพียงพอที่จะยึดที่นั่นได้ ทหารเหล่านี้รีบร้อนจู่โจมโดยไม่มีการรับรองว่าพระเจ้าจะสถิตอยู่ด้วยหรือไม่ พวกเขาบุกไปเกือบถึงประตูเมืองอัย แต่ปรากฏว่าชาวเมืองออกมาต้านไว้อย่างห้าวหาญ ทหารอิสราเอลขวัญหนีดีฝ่อเมื่อพบว่าศัตรูมีจำนวนมากและได้เตรียมตัวตั้งรับไว้อย่างดี จึงพากันหนีชุลมุนลงตามทางที่ลาดชัน ส่วนชาวคานาอันก็ไล่ตามติดๆ “โดยขับไล่เขาจากประตูเมือง…ฆ่าเขาตามทางลง” ถึงแม้ว่าจะสูญเสียคนจำนวนน้อย เพราะมีเพียง 36 คนที่ถูกฆ่าตาย แต่การพ่ายแพ้ครั้งนี้กระทบต่อจิตใจคนอิสราเอลทั้งค่าย “จิตใจของประชาชนก็ละลายอย่างน้ำ” (โยชูวา 7:5 THSV) นี่เป็นครั้งแรกที่ต้องสู้รบกับชาวคานาอันโดยตรง และถ้าต้องหนีกระเจิดกระเจิงต่อหน้าชาวเมืองเล็กๆ เช่นนี้ แล้วจะทำอย่างไรกับการต่อสู้ที่ยิ่งใหญ่กว่าซึ่งรออยู่ข้างหน้า โยชูวาถือว่าการพ่ายแพ้ครั้งนี้แสดงถึงความไม่พอพระทัยของพระเจ้า ท่านรู้สึกเป็นทุกข์และกลัวสิ่งที่จะเกิดขึ้นในอนาคตจึง “ฉีกเสื้อผ้าหมอบกราบซบหน้าลงกับพื้นด้านหน้าหีบพันธสัญญาขององค์พระผู้เป็นเจ้าจนถึงเวลาเย็น บรรดาผู้อาวุโสของอิสราเอลก็ทำเช่นเดียวกัน และ โปรยฝุ่นใส่ศีรษะของตน” (โยชูวา 7:6 TNCV) {PP 493.5}

## {PP 494.1}

“โยชูวากราบทูลว่า ‘ข้าแต่พระเยโฮวาห์เจ้า เป็นไฉนพระองค์จึงทรงนำชนชาตินี้ข้ามแม่น้ำจอร์แดนมาเพื่อจะมอบเราทั้งหลายไว้ในมือของคนอาโมไรต์ให้ทำลายเสีย…ข้าพระองค์จะทูลประการใดได้เล่า เมื่ออิสราเอลหันหลังหนีศัตรูเสียแล้ว เพราะว่าคนคานาอันกับบรรดาชาวเมืองคงจะได้ยิน แล้วคงจะยกมาตั้งล้อมพวกข้าพระองค์ และตัดชื่อของบรรดาข้าพระองค์เสียจากโลก และพระองค์จะทรงกระทำประการใดเพื่อพระนามอันยิ่งใหญ่ของพระองค์’” (โยชูวา 7:7–9 TH1971) {PP 494.1}

## {PP 494.2}

พระเจ้าทรงตอบว่า “จงลุกขึ้นเถิด ทำไมเจ้าจึงซบหน้าลงอย่างนี้เล่า อิสราเอลได้…ละเมิดพันธสัญญาซึ่งเราได้บัญชาเขาไว้” เป็นเวลาที่ควรจัดการอย่างเด็ดขาด ไม่ใช่เวลาท้อแท้หรือไว้ทุกข์ มีความบาปซ่อนอยู่ในค่าย และจะต้องค้นหาและทิ้งความบาปนั้นเสียก่อนเพื่อพระเจ้าจะได้สถิตอยู่และอวยพรคนของพระองค์ “เราจะไม่อยู่กับพวกเจ้าอีกต่อไป เว้นแต่เจ้าจะทำลายสิ่งที่ต้องทำลายถวายเหล่านั้นเสีย” (โยชูวา 7:10–12 THSV) {PP 494.2}

## {PP 494.3}

### ละเมิดพระบัญชา

มีคนหนึ่งที่ได้รับมอบหมายให้ปฏิบัติตามคำชี้ขาดของพระเจ้าแต่ไม่ได้เอาใจใส่ในพระบัญชาของพระองค์ คนทั้งชาติจึงต้องรับผิดชอบในการละเมิดคำสั่งนั้น “*พวกเขา*ได้ยักยอกบางสิ่งที่ถวายแล้ว เขาทั้งโขมยและโกหก” (โยชูวา 7:11 NTV) พระเจ้าทรงแนะนำโยชูวาว่าจะต้องทำอย่างไรเพื่อค้นหาผู้ที่ล่วงละเมิดและควรลงโทษเขาอย่างไร โดยให้ทำการจับฉลากกัน วิธีนี้จะไม่สามารถชี้ตัวคนผิดได้ทันที ส่วนช่วงเวลาที่รออยู่นั้นประชาชนจะได้สำนึกผิดที่มีความบาปอยู่ท่ามกลางพวกเขา แต่ละคนจะได้สำรวจจิตใจและถ่อมใจลงต่อองค์พระผู้เป็นเจ้า {PP 494.3}

## {PP 495.1}

เช้าตรู่โยชูวารวบรวมประชาชนตามเผ่าต่างๆ แล้วพิธีอันสำคัญจึงเริ่มขึ้น การจับฉลากดำเนินไปตามแต่ละขั้นตอน ทุกครั้งที่จับฉลากก็ยิ่งเข้าใกล้ตัวคนทำผิดมากขึ้นทุกที จากเผ่าไปสู่ตระกูล จากตระกูลไปสู่ครอบครัว จนในที่สุดนิ้วพระหัตถ์ของพระเจ้าชี้ไปยังผู้ที่สร้างปัญหาให้กับคนอิสราเอล คืออาคานบุตรคารมี คนเผ่ายูดาห์ {PP 495.1}

## {PP 495.2}

เพื่อไม่ให้มีข้อสังสัยในเรื่องความผิดของอาคานซึ่งอาจจะเปิดโอกาสให้คนคัดค้านว่าเขาถูกลงโทษโดยไร้ความเป็นธรรม โยชูวาจึงกำชับให้เขายอมรับในข้อเท็จจริง อาคานจึงยอมรับความผิดทุกอย่าง “เป็นความจริงแล้วที่ข้าพเจ้าได้กระทำบาปต่อพระเยโฮวาห์พระเจ้าของอิสราเอล…ในหมู่ของที่ริบมา ข้าพเจ้าได้เห็นเสื้อคลุมงามตัวหนึ่ง ของเมืองบาบิโลนกับเงินสองร้อยเชเขล และทองคำแท่งหนึ่งหนักห้าสิบเชเขล ข้าพเจ้าก็โลภอยากได้ของเหล่านั้น ข้าพเจ้าจึงเอามา ดูเถิด ของเหล่านั้นซ่อนอยู่ใต้ดินในเต็นท์ของข้าพเจ้า” โยชูวาส่งคนไปค้นเต็นท์ของอาคานในทันที และเมื่อขุดลงไปยังที่เขาบอก “ของนั้นฝังอยู่ภายในเต็นท์ของเขา มีเงินอยู่ข้างล่าง เขาก็เอาออกมาจากเต็นท์นำไปให้โยชูวา…แล้วเขาก็วางของเหล่านั้นลงต่อพระพักตร์พระเจ้า” (โยชูวา 7:20–23 TH1971) {PP 495.2}

## {PP 495.3}

### อาคารต้องตาย

เมื่อประกาศบทลงโทษแล้ว ประชาชนก็ลงมือปฏิบัติทันที โยชูวากล่าวว่า “ทำไมเจ้าจึงนำความยากร้ายมาให้เรา พระเจ้าทรงนำความยากร้ายมาถึงเจ้าในวันนี้” (โยชูวา 7:25 TH1971) เนื่องจากประชาชนอิสราเอลต้องรับผิดชอบในความบาปของอาคาน และต้องลำบากเพราะบาปนั้น พวกเขาจึงมีส่วนร่วมในการลงโทษเขาโดยผ่านตัวแทน “แล้วอิสราเอลทั้งหมดจึงเอาหินขว้างเขาให้ตาย” (โยชูวา 7:25 THSV) {PP 495.3}

## {PP 495.4}

หลังจากนั้นมีการนำก้อนหินมากองไว้เหนือศพของอาคาน เพื่อเป็นการเตือนสติในเรื่องความบาปของเขาและการลงโทษบาปนั้น “เพราะฉะนั้นจนทุกวันนี้ เขายังเรียกที่นั้นว่าหุบเขาอาโคร์” (โยชูวา 7:26 THSV) แปลว่าความเดือดร้อน ซึ่งในหนังสือพงศาวดารได้จดบันทึกกิตติศัพท์ของเขาไว้ว่า “อาคาร์ ผู้ก่อความเดือดร้อนต่ออิสราเอล” (1 พงศาวดาร 2:7 THSV) {PP 495.4}

## {PP 495.5}

อาคานกล้าทำบาปทั้งที่เขาได้รับการตักเตือนอย่างจริงจังและชัดเจนแล้ว และได้เห็นฤทธานุภาพอันยิ่งใหญ่ของพระเจ้า คนอิสราเอลทุกคนได้ยินคำประกาศว่า “จงตีตัวออกห่างจากสิ่งที่ต้องทำลายถวายนั้น เกรงว่าท่านเองจะถูกทำลาย” (โยชูวา 6:18 THSV) ซึ่งคำสั่งนี้ได้ประกาศไว้ทันทีหลังจากที่พระเจ้าทรงช่วยพวกเขาให้ข้ามแม่น้ำจอร์แดนได้อย่างอัศจรรย์ และการรับรองพันธสัญญาของพระองค์โดยการให้ประชาชนเข้าสุหนัต คือหลังจาการฉลองปัสกา และการปรากฏของทูตแห่งพันธสัญญา คือจอมทัพของพระเยโฮวาห์ จากนั้นก็มีการทำลายเมืองเยรีโค ซึ่งเป็นตัวอย่างถึงการทำลายที่จะไล่ทันทุกคนที่ล่วงละเมิดพระบัญญัติของพระเจ้า เนื่องจากคนอิสราเอลได้รับชัยชนะโดยอาศัยฤทธิ์อำนาจของพระเจ้าเท่านั้น และไม่ได้อาศัยกำลังของตนในการยึดเมืองเยรีโค คำสั่งที่ห้ามไม่ให้ริบเอาสิ่งของจากที่นั่นเลย จึงมีความสำคัญอย่างยิ่งยวด พระเจ้าทรงทำลายเมืองเยรีโคด้วยฤทธิ์อำนาจแห่งพระวจนะของพระองค์ ชัยชนะจึงเป็นของพระองค์ ฉะนั้นเมืองเยรีโคและทุกสิ่งที่อยู่ในเมืองจึงต้องนำถวายแด่พระองค์แต่ผู้เดียว {PP 495.5}

## {PP 496.1}

ท่ามกลางคนอิสราเอลนับล้าน มีเพียงคนเดียวที่กล้าฝ่าฝืนพระบัญชาของพระเจ้า ทั้งที่เป็นเวลาฉลองชัยและสำรวมใจเพื่อพิจารณาถึงการลงโทษของพระองค์ อาคานเกิดอาการโลภเมื่อเห็นชุดหรูจากแดนชีนาร์ และถึงแม้ว่าการโลภเอาเสื้อตัวนี้เป็นเหตุให้เขาต้องตาย อาคานยังเรียกมันว่า “เสื้อคลุม*สวยงาม*จากบาบิโลน” (TNCV) เมื่ออาคานได้ทำบาปครั้งหนึ่งก็นำไปสู่การทำบาปเพิ่มอีก จนเขายักยอกเอาเงินทองที่ต้องถวายเข้าพระคลังของพระเจ้า เขาได้โขมยเอาผลแรกของแผ่นดินคานาอันไปจากพระองค์ {PP 496.1}

## {PP 496.2}

### เพราะความโลภ

ความบาปอันเป็นเหตุให้อาคานต้องพินาศมีรากเหง้ามาจากความโลภ ซึ่งเป็นหนึ่งในความบาปที่พบเห็นมากที่สุด แต่ในขณะเดียวกันก็ถูกมองข้ามมากที่สุด ถ้าคนทำผิดในเรื่องอื่นก็มักจะถูกจับผิดและถูกลงโลษ แต่เมื่อละเมิดพระบัญญัติข้อที่สิบที่ห้ามไม่ให้โลภ มักจะไม่มีใครตำหนิหรือว่ากล่าวแต่ประการใด หากแต่ประวัติของอาคานเป็นบทเรียนที่สอนให้รู้ว่า ความโลภคือบาปมหันต์ที่ส่งผลอันร้ายแรง {PP 496.2}

## {PP 496.3}

ความโลภเป็นความชั่วที่ค่อยๆ ก่อตัวขึ้น อาคานมีความละโมบโลภมากซึ่งกลายเป็นนิสัยที่ผูกรัดตัวเองจนเกือบจะเป็นไปไม่ได้ที่จะตัดให้ขาด ในขณะที่เลี้ยงความชั่วไว้ในใจ อาคานคงรู้สึกสยองถ้ารู้ว่าคนอิสราเอลทั้งค่ายจะต้องลำบากเพราะตน แต่เมื่อเขาเจอการทดลองเข้า เขาก็ตกเป็นเหยื่ออย่างง่ายดาย {PP 496.3}

## {PP 496.4}

ในทุกวันนี้มีคนทำบาปในลักษณะเดียวกันไม่ใช่หรือ แม้จะได้รับคำตักเตือนที่ชัดเจนและจริงจังก็ตาม พระเจ้าทรงบัญชาอย่างตรงไปตรงมาว่าไม่ให้เราโลภ ซึ่งเป็นคำสั่งที่ชัดแจ้งพอๆ กับที่สั่งไม่ให้อาคานยักยอกเอาของที่ริบมาจากเมืองเยรีโค พระเจ้าตรัสว่าการโลภเช่นนี้คือการกราบไหว้รูปเคารพ และทรงเตือนเราทั้งหลายว่า “ท่านทั้งหลายจะรับใช้พระเจ้าและเงินทองพร้อมกันไม่ได้” (มัทธิว 6:24 THSV) “ระวังให้ดี จงหลีกเลี่ยงจากความโลภทุกอย่าง” (ลูกา 12:15 THSV) “แม้แต่จะเอ่ยถึงในท่ามกลางพวกท่านก็อย่าเลย” (เอเฟซัส 5:3 THSV) ความพินาศอย่างน่าสะพรึงกลัวของอาคาน ยูดาส และอานาเนียกับสัปฟีรา[^2]ได้ถูกบันทึกไว้เพื่อเตือนสติพวกเราให้ระวัง และก่อนหน้าเรื่องราวของบุคคลเหล่านี้ก็ยังมีตัวอย่างของลูซีเฟอร์ “โอรสแห่งรุ่งอรุณ” (อิสยาห์ 14:12 THSV) ที่โลภอยากได้ตำแหน่งที่สูงขึ้น จนต้องสูญเสียความสุขสดใสแห่งสวรรค์ไปตลอดกาล แต่ถึงจะมีตัวอย่างเช่นนี้ไว้เพื่อเตือนสติ ความโลภก็ยังแพร่หลายอยู่ {PP 496.4}

[^2]: ดู กิจการบทที่ 5

## {PP 497.1}

ร่องรอยแห่งความโลภอันลื่นไหลปรากฏให้เห็นอยู่ทั่วไป มันก่อให้เกิดความบาดหมางและความแตกแยกในครอบครัว ให้คนจนอิจฉาและเกลียดชังคนรวย และเป็นเหตุให้คนรวยบีบบังคับและเอาเปรียบคนจน ความชั่วนี้ไม่ได้เกิดขึ้นเฉพาะกับชาวโลกเพียงอย่างเดียว แต่มีให้เห็นในคริสตจักรด้วย จนเป็นเรื่องธรรมดาที่แม้ในคริสตจักรก็ยังมีความเห็นแก่ตัว ความโลภ การเอาเปรียบกัน การหดมือไม่ให้ความช่วยเหลือคนอื่น และการขโมยเงินของพระเจ้าในเรื่อง “สิบลดและของถวายต่างๆ” ปัจจุบันมี ‘อาคาน’ หลายคนท่ามกลางสมาชิกคริสตจักรที่เข้าโบสถ์เป็นประจำ หลายคนเข้าโบสถ์และร่วมในพิธีมหาสนิทในขณะที่ในบ้านของเขามีสิ่งของที่ได้มาโดยผิดพระบัญญัติ คือสิ่งที่พระเจ้าทรงสาปแช่ง หลายคนยอมสูญเสียความสงบสุขในใจและความหวังในสวรรค์เพื่อแลกกับเสื้อคลุมอันสวยงามของบาบิโลน หลายคนยอมเสียสัตย์และโอกาสในการทำดีเพื่อแลกกับเหรียญเชเขล คนยากจนร้องทุกข์และไม่มีใครตอบ แสงสว่างแห่งข่าวประเสริฐถูกบดบังไว้ และชาวโลกเยาะเย้ยพฤติกรรมของคนที่ได้ชื่อว่าเป็นคริสเตียนแต่การกระทำไม่สอดคล้องกัน ในขณะที่เขายังกอบโกยไม่หยุด พระเจ้าตรัสว่า “มนุษย์จะโกงพระเจ้าหรือ ถึงกระนั้นเจ้าก็โกงเรา” (มาลาคี 3:8 TNCV) {PP 497.1}

## {PP 497.2}

### บุคคลที่เป็นภัยต่อคริสตจักร

ความบาปของอาคานเป็นเหตุให้คนทั้งชาติพลอยเดือดร้อนไปด้วย เช่นเดียวกับเมื่อคนหนึ่งทำบาป พระเจ้าจะไม่พอพระทัยคนทั้งคริสตจักร จนกว่าจะมีการค้นพบบาปนั้นและละทิ้งมันเสีย บุคคลที่คนในคริสตจักรควรกลัวมากที่สุดไม่ใช่คนที่ต่อต้านอย่างเปิดเผย หรือคนที่ไม่เชื่อ หรือคนที่หมิ่นประมาท หากแต่เป็นคนที่ได้ชื่อว่าเป็นคริสเตียนแต่ดำเนินชีวิตที่ไม่สม่ำเสมอ คนเช่นนี้ปิดกั้นพระพรของพระเจ้าไม่ให้ไหลสู่คนของพระองค์ และเป็นเหตุให้คนของพระองค์อ่อนแอ {PP 497.2}

## {PP 497.3}

เมื่อคริสตจักรตกอยู่ในความยากลำบาก เมื่อสมาชิกเป็นคนเย็นชาและสภาพจิตวิญญาณตกต่ำจนเปิดโอกาสให้ศัตรูของพระเจ้าได้รับชัยชนะ แทนที่จะไม่ลงมือทำอะไรและนั่งคร่ำครวญถึงความน่าเวทนาของตน ให้สมาชิกไต่ถามว่า มีใครทำตัวเหมือน ‘อาคานอยู่ในค่าย’ หรือเปล่า ให้ทุกคนถ่อมใจลงและสำรวจจิตใจของตน เพื่อค้นหาความบาปที่อาจซ่อนอยู่ อันเป็นเหตุปิดกั้นเขาไว้จากพระเจ้า {PP 497.3}

## {PP 497.4}

อาคานยอมรับความผิด แต่ก็สายเกินไปที่จะเป็นประโยชน์ให้กับตัวเอง เขาเห็นทหารพ่ายแพ้กลับมาจากเมืองอัยอย่างหดหู่ แต่ก็ไม่ได้ออกมาสารภาพความบาป เขาได้เห็นโยชูวากับผู้ใหญ่ของอิสราเอลซบหน้าลงถึงดินด้วยความทุกข์ใจสุดที่จะบรรยาย ถ้าเขาเพียงแต่สารภาพในตอนนั้น ก็พอจะแสดงถึงการกลับใจที่มีเค้าความจริงอยู่บ้าง แต่เขายังปิดปากเงียบอยู่ อาคานได้ยินการประกาศว่ามีคนทำผิด และยังมีการเจาะจงว่าความผิดนั้นคืออะไร เขาก็ยังไม่ปริปากพูดแต่อย่างใด และแล้วก็มาถึงพิธีอันน่าเคร่งเครียดซึ่งจัดขึ้นเพื่อค้นหาคนผิด อาคานใจสั่นสะท้าน รู้สึกหวาดผวาเมื่อเผ่าของตัวเองถูกเลือก ตามด้วยตระกูล จนมาถึงครอบครัวของเขาเอง กระนั้นเขาก็ยังไม่สารภาพ จนกระทั่งเขาถูกชี้ด้วยนิ้วพระหัตถ์ของพระเจ้า คราวนี้เมื่อความบาปของตนไม่อาจปิดซ่อนไว้ได้อีก อาคานจึงยอมรับความจริง การสารภาพในลักษณะเดียวกันนี้เกิดขึ้นบ่อยครั้ง ซึ่งการยอมรับความจริงหลังจากมีการจับได้แล้ว กับการสารภาพความบาปที่มีแต่เจ้าตัวกับพระเจ้าเท่านั้นที่รู้มีความแตกต่างกันอย่างสิ้นเชิง อาคานคงไม่สารภาพถ้าไม่ได้หวังว่าการสารภาพนั้นจะช่วยให้เขาพ้นโทษ แต่การสารภาพของเขาเป็นเพียงการพิสูจน์ว่าการลงโทษนั้นยุติธรรม เขาไม่ได้กลับใจอย่างแท้จริง ไม่ได้ถ่อมใจลง ไม่ได้เปลี่ยนความตั้งใจ และไม่รู้สึกเสียใจในความบาป {PP 497.4}

## {PP 498.1}

### ความจริงจะถูกเปิดเผย

ในวาระสุดท้าย เมื่อเรื่องของคนทั้งหลายได้รับการตัดสินระหว่างชีวิตกับความตาย และทุกคนยืนต่อบัลลังก์พิพากษาของพระเจ้า จะมีการสารภาพบาปในลักษณะเดียวกันกับอาคาน เมื่อนั้นคนบาปทุกคนจะยอมรับผิดเพราะคำนึงถึงผลร้ายที่จะต้องรับ ความกลัวต่อการพิพากษาและความสำนึกผิดจะเร่งเร้าให้เขาสารภาพออกมา แต่การสารภาพเช่นนี้ไม่อาจช่วยคนบาปให้รอดได้ {PP 498.1}

## {PP 498.2}

ตราบใดที่ยังสามารถปิดบังความบาปของตนจากคนอื่น หลายคนมีความรู้สึกปลอดภัยเหมือนอาคานที่หลงคิดว่าพระเจ้าคงไม่เข้มงวดกับเรื่องความบาปของตน แต่ความบาปของคนเช่นนี้จะปรากฏก็ต่อเมื่อสายเกินไป จนไม่อาจรับการชำระไปตลอดกาล ถึงจะมีการถวายบูชาก็ตาม เมื่อการบันทึกถูกเปิดออกในสวรรค์ องค์ผู้พิพากษาจะไม่ประกาศความผิดของแต่ละคนเป็นถ้อยคำ แต่สายพระเนตรของพระองค์จะแทงทะลุจิตใจ แล้วความบาปและการกระทำทุกอย่างในชีวิตจะปรากฏแจ้งในใจของคนบาป ในคราวนั้นจะไม่ต้องจับฉลากเหมือนในสมัยโยชูวา แต่เขาจะสารภาพความอับอายของตนด้วยปากของเขาเอง ความบาปที่เคยปิดซ่อนไว้จากคนอื่น จะถูกประกาศให้คนทั้งโลกรับรู้ {PP 498.2}
