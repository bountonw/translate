---
chapter:
  number: 38
  title:
    th: ชีวิตในพระคริสต์
    en: Life in Christ
  url: https://egwwritings.org/read?panels=p1524.249
  original: Waggoner--PT 7/28/1892
---

## {LBF 119.1}

“เพราะว่าถ้าขณะที่เรายังเป็นศัตรูต่อพระเจ้าเราได้กลับคืนดีกับพระองค์ โดยที่พระบุตรของพระองค์สิ้นพระชนม์ ยิ่งกว่านั้นอีกเมื่อกลับคืนดีแล้ว เราก็จะรอดโดยพระชนม์ชีพของพระองค์” (โรม 5:10) หลายคนพูดและทำเหมือนกับว่าพระคริสต์ยังไม่ได้ฟื้นพระชนม์ แต่หลังจากที่พระองค์สิ้นพระชนม์ ก็ทรงฟื้นคืนชีพแล้ว และทรงดำรงอยู่ตลอดไปเป็นนิตย์ เรามีพระผู้ช่วยให้รอดที่เป็นขึ้นมาจากความตาย การสิ้นพระชนม์ของพระองค์นำเราให้คืนดีกับพระเจ้า พระองค์ผู้ชอบธรรมสิ้นพระชนม์แทนคนอธรรมเพื่อนำให้เราคืนดีกับพระเจ้า ขอย้ำอีกครั้งว่า ที่เราคืนดีกับพระเจ้าได้ก็เพราะการสิ้นพระชนม์ของพระคริสต์ และสิ่งที่รักษาสภาพนั้นให้คงอยู่ก็คือชีวิตของพระองค์นั้นเอง เรารอดโดยชีวิตของพระองค์ ให้เราระลึกถึงถ้อยคำเหล่านี้อยู่เสมอว่า “เมื่อกลับคืนดีแล้ว เราก็จะรอดโดยพระชนม์ชีพของพระองค์” {LBF 119.1}

## {LBF 119.2}

ชีวิตของพระคริสต์เป็นชีวิตที่ปราศจากความบาป ฉะนั้นความตายจึงไม่มีอำนาจเหนือพระองค์ เป็นชีวิตเดียวกันกับที่เรามีเมื่อรับเชื่อในพระบุตรของพระเจ้า เรามอบความบาปของเราให้พระองค์ และรับเอาชีวิตอันปราศจากความบาปมาแทนที่ {LBF 119.2}

## {LBF 119.3}

ชีวิตของพระคริสต์คือฤทธานุภาพของพระเจ้า เราได้รับชัยชนะก่อนที่การทดลองจะเกิดขึ้น เมื่อพระคริสต์สถิตในใจ เราได้รับการชำระให้เป็นคนชอบธรรมโดยความเชื่อ และชีวิตของพระองค์อยู่ในเรา ซึ่งในชีวิตของพระองค์นั้น ทรงชนะความบาปทุกอย่าง ฉะนั้นชัยชนะจึงเป็นของเราแม้ก่อนที่การทดลองจะมาถึง เมื่อซาตานมาทดลอง มันไม่มีอำนาจเพราะเรามีชีวิตของพระคริสต์ และชีวิตนั้นจะปกป้องเราไว้จากซาตานทุกครั้ง การที่มีชีวิตอยู่ในพระคริสต์ และที่เราสามารถได้ชีวิตนั้นช่างเป็นเรื่องที่ประเสริฐยิ่งนัก ผู้ชอบธรรมจะดำเนินชีวิตด้วยความเชื่อ เพราะพระคริสต์ทรงมีชีวิตอยู่ภายในเขา {LBF 119.3}

## {LBF 119.4}

“ข้าพเจ้าถูกตรึงร่วมกับพระคริสต์แล้ว ข้าพเจ้าเองไม่มีชีวิตอยู่ต่อไป แต่พระคริสต์ต่างหากที่ทรงมีชีวิตอยู่ในข้าพเจ้า ชีวิตซึ่งข้าพเจ้าดำเนินอยู่ในร่างกายขณะนี้ ข้าพเจ้าดำเนินอยู่โดยความเชื่อในพระบุตรของพระเจ้าผู้ได้ทรงรักข้าพเจ้า และได้ทรงสละพระองค์เองเพื่อข้าพเจ้า” (กาลาเทีย 2:20) {LBF 119.4}
