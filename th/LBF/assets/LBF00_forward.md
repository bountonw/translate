---
chapter:
  title:
    en: Foreword
    th: คำนำ
---

ค.ศ. 1888 เป็นปีที่สำคัญยิ่งในประวัติศาสตร์ของคริสตจักรเซเว่นเดย์แอ๊ดเวนตีส มีประชุมศาสนาจารย์ระหว่างวันที่ 10–16 ต.ค. และ ประชุมสำนักงานใหญ่ General Conference ระหว่างวันที่ 17 ต.ค. – 4 พ.ย. ที่เมืองมินนีแอโพลิส (Minneapolis) รัฐมินนิโซตา (Minnesota) อาจารย์ อี เจ แวกโกเนอร์ กับ อาจารย์ เอ ที โจนส์ ได้นำเสนอเรื่องความชอบธรรมโดยความเชื่อ นางเอเลน จี ไวท์เรียกคำสอนนั้นว่า “ข่าวสารที่ล้ำค่า” (“A most precious message.”) ในปี ค.ศ. 1892 นางเขียนว่า “…เสียงร้องอันดังของทูตสวรรค์องค์ที่สามได้เริ่มขึ้นแล้วด้วยการเปิดเผยความชอบธรรมของพระคริสต์…นี่เป็นการเริ่มต้นการฉายแสงของทูตสวรรค์ที่จะส่องให้แผ่นดินโลกสว่าง” (ดู วิวรณ์ 18:1) “…the loud cry of the third angel has already begun in the revelation of the righteousness of Christ…. This is the beginning of the light of the angel whose glory shall fill the whole earth.” (RH November 22, 1892)

เป็นที่น่าเสียดายที่ไม่มีใครจดบันทึกคำเทศนาของโจนส์กับแวกโกเนอร์ในปี 1888 แต่ก็พอจะเข้าใจได้จากบทความต่างๆ ที่อาจารย์ทั้งสองเขียนหลังจากนั้น หนังสือเล่มนี้เป็นการรวบรวมบทความของ อาจารย์โจนส์ กับ แวกโกเนอร์ที่ตีพิมพ์ในระหว่าง ค.ศ. 1890–1896 ส่วนใหญ่มาจากนิตยสาร *The Present Truth* แต่ก็มีบางบทที่มาจากนิตยสารฉบับอื่นของคริสตจักรอันได้แก่ *The Signs of the Times*, *The Advent Review and Sabbath Herald*, และ *The Bible Echo*

ผู้จัดพิมพ์มีความมุ่งหวังเป็นอย่างยิ่งว่า หนังสือเล่มนี้จะช่วยผู้อ่านให้ดำเนินชีวิต **อยู่ด้วยความเชื่อ**
