---
chapter:
  number: 46
  title:
    th: ความเข้มแข็งและความอ่อนแอ
    en: Weakness and Strength
  url: https://egwwritings.org/read?panels=p1518.9897
  original: Waggoner--PT 11/1/1894
---

เมื่อเราเข้มแข็งเราก็อ่อนแอในเวลาเดียวกัน และในจุดเดียวกันนั้นที่เราเข้มแข็งนั้น มิเช่นนั้น เราก็จะอวดได้ มนุษย์เรามักจะชอบอวดตัว อวดในจุดดีจุดเด่นของตน แต่ความดีความชอบนั้นโดดเด่นเมื่อเปรียบเทียบกับจุดด้อยในอุปนิสัยของเรา เมื่อเทียบกับอำนาจแห่งความชั่วเราไม่มีกำลังอะไรเลย มีแต่ความอ่อนแอในระดับต่างๆ {LBF 143.1}

คนมักจะล้มเหลวในจุดเด่นอันใดอันหนึ่งของตนด้านศีลธรรม จุดดีเด่นของเปโตรคือความกล้า แต่เขาก็กลับหวั่นไหวในศาลของปีลาตแทนที่จะยอมรับพระเยซูต่อหน้าคนอื่น ส่วนซาโลมอนเป็นคนที่มีสติปัญญามากที่สุดในโลก แต่มีภาพลักษณ์อันใดเล่าที่แสดงความโง่เขลาเบาปัญญาไปกว่ากษัตริย์อิสราเอลถูกรายล้อมไปด้วยมเหสีเจ็ดร้อยคนกับนางสนมอีกสามร้อย และรับฟังพวกเขาจนเป็นเหตุให้ท่านนำคนของพระเจ้าไปสู่การกราบไหว้รูปเคารพ สำหรับโมเสสก็มีจุดเด่นเรื่องความอ่อนโยน แต่เราพบว่าตอนที่ท่านอยู่เมรีบาห์ท่านกล่าวแก่ประชาชนด้วยอารมณ์แข็งกร้าวว่า “เจ้าพวกกบฏจงฟัง จะให้เราเอาน้ำออกจากหินนี้ให้พวกเจ้าดื่มหรือ” (กันดารวิถี 20:10) {LBF 143.2}

คนเรามักจะพึ่งจุดดีของตัวเอง และทุกคนที่พึ่งตัวเองก็อ่อนแอ เรามักจะพูดถึงการเฝ้าระวังจุดอ่อน แต่ในความเป็นจริงจุดแข็งของเราต้องการให้เฝ้าระวังไม้แพ้กัน เพราะที่แท้เรามีแต่ความอ่อนแอในทุกด้าน และด้านหนึ่งด้านใดที่เราพึ่งพามากที่สุดจุดนั้นแหละเรากลับอ่อนแอที่สุด ถ้าไม่มีการเฝ้าระวังจุดอ่อนในทุกด้านก็เหมือนกับไม่มีการเฝ้าระวังเลย ในขณะเดียวกันเราต้องตระหนักว่า สิ่งที่ปกป้องจุดอ่อนของเรานั้นไม่ใช่คำปณิธานหรือความวิริยอุตสาหะ แต่เป็นความเชื่อต่างหาก สิ่งที่ดับลูกศรเพลิงของพญามารคือโล่แห่งความเชื่อ (เอเฟซัส 6:16) ยุทธภัณฑ์ทั้งชุดที่พระเจ้าทรงเตรียมไว้ให้เรานั้น ประกอบด้วยฤทธานุภาพของพระองค์ และไม่ได้มาจากมนุษย์เลย {LBF 143.3}

เราไม่ต้องรู้สึกท้อถอยที่พบว่าตัวเองอ่อนแอในจุดที่เคยคิดว่าเข้มแข็ง เพราะเราไม่ได้พึ่งพาตนเอง แต่พึ่งพาในพระเจ้า จุดที่อ่อนแอจึงกลายเป็นเข้มแข็ง นี่คือประสบการณ์ของอาจารย์เปาโลเมื่อท่านเขียนถึงคริสเตียนในเมืองโครินธ์ ให้เราเพียงแต่เอาความอ่อนแอของเรามาปราสานเข้ากับความเข็มแข็งของพระเจ้า แล้วเราจะกล่าวกับอาจารย์เปาโลได้ว่า “เพราะเหตุนี้ เพื่อเห็นแก่พระคริสต์ ข้าพเจ้าจึงพอใจในบรรดาความอ่อนแอ ในการถูกเยาะเย้ยต่างๆ ในความลำบาก ในการถูกข่มเหง ในเหตุวิบัติต่างๆ เพราะว่าข้าพเจ้าอ่อนแอเมื่อใด ข้าพเจ้าก็จะเข้มแข็งมากเมื่อนั้น” (2 โครินธ์ 12:10) {LBF 144.1}

พระเจ้าต้องสำแดงให้เราเห็นถึงความอ่อนแอของตัวเราเองก่อนที่พระองค์จะทรงช่วยเรารอด ส่วนมารนั้นหลอกล่อเราให้หลงเชื่อว่าเราเข้มแข็งเพื่อเราจะพึ่งพาตนเอง จนสะดุดล้ม และพินาศในที่สุด เมื่อเรารู้สึกเข้มแข็งจงระลึกว่า “คนที่คิดว่าตัวเองมั่นคงดีแล้ว ก็จงระวังไม่ให้ล้มลง” (1 โครินธ์ 10:12) แต่เมื่อใดรู้สึกว่าอ่อนแอเกินไปที่จะช่วยเหลือตนเองได้ ก็จงรู้เถดว่านั่นคือจุดที่จะนำไปสู่ชัยชนะ จุดที่อันตรายคือว่าเราอาจจะไม่รู้สึกถึงความอ่อนแอของตนเองเท่าที่ควร แต่ที่น่าเป็นห่วงกว่านั้นคือคนเราแม้จะอ่อนแอจนถึงที่สุดก็ยังพอมีกำลังเหลือไว้พอที่จะปฏิเสธพระวิญญาณบริสุทธิ์และกีดขวางไม่ให้พระเจ้าประกอบการในชีวิตของเรา แต่ถ้าเราอ่อนแอพอที่จะมอบให้พระเจ้าอย่างสิ้นเชิง พระองค์จะประทานกำลังในจุดที่เราต้องการ และเราจะเข็มแข็งเหมือนที่พระองค์ทรงเข้มแข็งเพราะเราจะได้รับกำลังจากพระองค์ {LBF 144.2}
