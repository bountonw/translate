---
chapter:
  number: 40
  title:
    th: ศาสนาแห่งปัจจุบัน
    en: Present Tense Religion
  url: https://egwwritings.org/read?panels=p1518.1165
  original: Waggoner--PT 2/1/1894
---

“ข้าพเจ้าถูกตรึงร่วมกับพระคริสต์แล้ว ข้าพเจ้าเองไม่มีชีวิตอยู่ต่อไป แต่พระคริสต์ต่างหากที่ทรงมีชีวิตอยู่ในข้าพเจ้า ชีวิตซึ่งข้าพเจ้าดำเนินอยู่ในร่างกายขณะนี้ ข้าพเจ้าดำเนินอยู่โดยความเชื่อในพระบุตรของพระเจ้าผู้ได้ทรงรักข้าพเจ้า และได้ทรงสละพระองค์เองเพื่อข้าพเจ้า” (กาลาเทีย 2:20) “ผู้ที่เกิดจากพระเจ้าไม่ทำบาป เพราะเชื้อของพระเจ้าอยู่ในคนนั้นและเขาทำบาปไม่ได้ เพราะเขาเกิดจากพระเจ้า” “ทุกคนที่เกิดจากพระเจ้าก็มีชัยเหนือโลก และความเชื่อของเรานี่แหละเป็นชัยชนะที่มีชัยเหนือโลก” (1 ยอห์น 3:9; 5:4) {LBF 125.1}

จากข้อพระคัมภีร์เหล่านี้ และข้ออื่นๆ ที่อาจยกมา เราพอจะเห็นได้ว่าศาสนาคริสต์เป็นศาสนาที่เล็งถึงปัจจุบัน ในชีวิตคริสเตียนมีแต่สิ่งที่มีอยู่ในปัจจุบันที่มีความหมาย สิ่งที่ผ่านไปแล้วในอดีตมีประโยชน์ก็ต่อเมื่อสิ่งนั้นส่งผลต่อปัจจุบัน อนาคตก็เช่นกัน {LBF 125.2}

การบังเกิดจากพระเจ้าคือการรับชีวิตจากพระองค์ เหมือนที่เรารับชีวิตจากพ่อแม่เมื่อเราเกิดมา แต่การบังเกิดใหม่ต่างกันที่เป็นกระบวนการ จึงเป็นเรื่องของปัจจุบันเสมอ เป็นชีวิตที่มาจากลำต้นซึ่งแผ่ซ่านไปยังกิ่ง ก็คือเรานั่นเอง (ยอห์น 15:1) ดังนั้นชีวิตของพระเจ้าจึงหลั่งไหลมาสู่เราอย่างต่อเนื่อง “เราเป็นเถาองุ่น พวกท่านเป็นแขนง คนที่ติดสนิทอยู่กับเรา และเราติดสนิทอยู่กับเขา คนนั้นจะเกิดผลมาก เพราะว่าถ้าแยกจากเราแล้วพวกท่านจะทำสิ่งใดไม่ได้เลย” (ยอห์น 15:5) {LBF 125.3}

ถ้าศาสนาเป็นเรื่องของอดีต เราจะเพ่งตามองแต่ในอดีตและไม่ได้มองไปข้างหน้า ในขณะเดียวกัน ถ้าเป็นเรื่องของอนาคต เราก็จะรออย่างเดียวเพื่อให้ถึงเวลาที่กำหนด ในทั้งสองกรณีเราจะไม่เติบโต นี่คือปัญหาใหญ่ของคนจำนวนมากที่นับถือศาสนาคริสต์ ถ้าไม่มองในอดีตก็มองไปข้างหน้า สำหรับคนที่มองในอดีต เขามักจะใช้เหตุการณ์ในอดีตเป็นเครื่องวัดความเป็นไปได้สำหรับชีวิตคริสเตียนของเขา ถ้าเขาเคยมีประสบการณ์แท้ เมื่อล้มเหลวเขาก็จะท้อถอยและสรุปว่า ประสบการณ์นั้นคงไม่แท้แต่คงคิดไปเอง ส่วนคนที่ยึดอนาคต เขามีแต่รอเวลาที่จะไม่มีวันมาถึงเพราะคนเราอยู่ได้แต่ในปัจจุบัน {LBF 125.4}

ศาสนาคริสต์เป็นเรื่องของปัจจุบัน เพราะพระเจ้ารับเราในสภาพที่เราเป็นอยู่ ฉะนั้นเราไม่ต้องรอคอยหรือท้อถอย พระองค์ทรงมีพระประสงค์ที่จะช่วยเราให้รอด ทรงทำได้แต่เฉพาะการรับเราในสภาพที่เราเป็นอยู่ในขณะนี้ และที่เราจะเป็นอยู่ในทุกๆ เวลาต่อไปในชีวิต ทุกเสี้ยววินาทีคือ “ปัจจุบัน” เมื่อเราไปถึงเวลานั้น ถ้าพระองค์ไม่สามารถช่วยเราให้รอดในปัจจุบันอย่างต่อเนื่องเช่นนี้ พระองค์ก็ไม่สามารถช่วยเราได้เลย แต่พระองค์ทรงให้คำมั่นสัญญาไว้ดังนี้ว่า “พระองค์จึงทรงสามารถช่วยคนทั้งหลายที่เข้ามาใกล้พระเจ้าโดยทางพระองค์นั้นอย่างเต็มที่” (ฮีบรู 7:25) {LBF 126.1}

ดังนั้นหน้าที่ของเรามีแต่มองไปที่พระเยซูในเวลานี้ และเชื่อในพระองค์ในเวลานี้ โดยไม่คำนึงถึงความล้มเหลวในอดีตหรือความหวังสำหรับอนาคต ชีวิตคริสเตียนมีจุดเริ่มต้นอยู่เพียงจุดเดียว นั่นคือ “เดี๋ยวนี้” เวลาเดียวที่เป็นของเราคือขณะนี้ การดำเนินชีวิตอยู่ในปัจจุบัน ไม่ใช่การคาดหวังเดี๋ยวนี้สำหรับสิ่งที่จะได้รับหรือตั้งปณิธาน แต่เป็นการเชื่อและรับเอาในเวลาเดี๋ยวนี้ ให้มองไปที่พระคริสต์ ณ ตอนนี้ เพราะการล้มเหลวจะเกิดขึ้นเมื่อเราลืมที่จะอยู่ในปัจจุบันและลืมที่จะพึ่งพระคุณของพระเยซูคริสต์ {LBF 126.2}
