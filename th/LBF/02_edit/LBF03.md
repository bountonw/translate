---
chapter:
  number: 3
  title:
    th: ความเชื่อที่แท้จริง
    en: True Faith
  url: https://egwwritings.org/?ref=en_PTUK.January.12.1899.p.17&para=1183.3
  original: Jones--PT 1/12/1899
---

วันหนึ่งมีนายร้อยคนหนึ่งมาทูลพระเยซูว่า “‘พระองค์เจ้าข้า คนรับใช้ของข้าพระองค์นอนป่วยเป็นอัมพาตอยู่ที่บ้านทนทุกข์ทรมานยิ่งนัก พระเยซูตรัสแก่นายร้อยนั้นว่า ‘เราจะไปรักษาเขา’ เขาทูลว่า ‘พระองค์เจ้าข้า ข้าพระองค์ไม่คู่ควรที่จะให้พระองค์เสด็จมาใต้ชายคาบ้านของข้าพระองค์ เพียงแต่พระองค์ตรัสสั่งเท่านั้น คนรับใช้ของข้าพระองค์ก็จะหายป่วย … เมื่อพระเยซูทรงได้ยินเช่นนั้นก็ทรงประหลาดพระทัยและตรัสกับบรรดาผู้ติดตามพระองค์ว่า ‘เราบอกความจริงแก่ท่านว่า เราไม่เคยพบใครสักคนในอิสราเอลที่มีความเชื่อยิ่งใหญ่เพียงนี้’” (มัทธิว 8:6–10 TNCV) {LBF 10.1}

พระเยซูทรงเรียกสิ่งที่นายร้อยคนนั้นแสดงออกว่าเป็นความเชื่อ เมื่อเราเข้าใจในเรื่องนี้ เราก็จะรู้จักอย่างแน่นอนว่าความเชื่อคืออะไร เพราะพระคริสต์ทรงเป็น “ผู้ริเริ่มความเชื่อ” (ฮีบรู 12:2 TKJV) และพระองค์ตรัสว่า สิ่งที่นายร้อยคนนั้นแสดงออกคือความเชื่อ และไม่ใช่ความเชื่อธรรมดา แต่เป็นความเชื่อที่ยิ่งใหญ่ด้วย {LBF 10.2}

แล้วความเชื่อนั้นอยู่ที่ไหน นายร้อยคนนั้นต้องการบางสิ่งบางอย่างอย่างจำเพาะเจาะจง และก็อยากให้พระเยซูเป็นผู้กระทำ แต่เมื่อพระองค์ตรัสว่าจะเสด็จไปกับเขา นายร้อยจึงห้ามพระองค์ไว้และทูลว่า “เพียงแต่พระองค์ตรัสสั่งเท่านั้น” แล้วมันจะเป็นไปตามที่ทูลขอ {LBF 10.3}

แล้วนายร้อยคาดว่า สิ่งที่จะมีฤทธิ์อำนาจเพื่อให้สำเร็จนั้นคืออะไร ก็คือพระดำรัสสั่งนั้นเอง นายร้อยพึ่งพาอะไรเพื่อให้คนใช้ของเขาหายป่วย คำตอบก็คือ ‘พระวจนะเท่านั้น’ {LBF 10.4}

องค์พระเยซูเจ้าตรัสว่า นี่คือความเชื่อ {LBF 10.5}

นายร้อยคนนี้เป็นชาวโรมัน เป็นที่ดูถูกของคนอิสราเอล และไม่เป็นที่คบหาด้วยเพราะเป็นคน ‘นอกศาสนา’ คนอิสราเอลถือว่าคนเช่นนี้เป็นที่เกลียดชังของพระเจ้า นายร้อยคนนี้ใช้ชีวิตอยู่ท่ามกลางอิทธิพลของคนที่ไม่นับถือพระเจ้า และขาดจากโอกาสที่จะเข้าถึงพระวจนะ แต่เขาได้ค้นพบว่า เมื่อองค์พระคริสต์ตรัส ในพระดำรัสนั้นมีพลังให้บังเกิดผลตามที่ตรัสไว้ เขาจึงไว้วางใจให้พระดำรัสสำเร็จตามที่ตรัสไว้นั้น {LBF 10.6}

ยังมีประชาชนอิสราเอลที่สัมผัสพระวจนะของพระเจ้าทุกวี่วัน พวกเขาภาคภูมิใจที่ได้ชื่อว่าเป็น ‘พวกที่ยึดพระคัมภีร์เป็นบรรทัดฐาน’ และชอบอวดอ้างว่ารู้จักพระวจนะของพระเจ้าเป็นอย่างดี แต่ถึงกระนั้นก็ยังไม่ได้เรียนรู้ว่าในพระวจนะนั้นมีฤทธิ์เดชที่จะให้สำเร็จตามที่เขียนไว้ {LBF 11.1}

ตลอดชั่วชีวิตพระวจนะได้มายังพวกเขาอย่างกระจ่างชัดว่า “เหมือนฝนและหิมะลงมาจากฟ้าสวรรค์ และไม่กลับที่นั่นเว้นแต่ได้รดแผ่นดินโลก แล้วทำให้บังเกิดผลและแตกหน่อ ทั้งให้เมล็ดพืชแก่ผู้หว่านและอาหารแก่คนกิน ทำนองเดียวกัน คำของเราที่ออกจากปากของเรา จะไม่กลับมาสู่เราเปล่าๆ แต่จะทำให้สิ่งที่เราพอใจนั้นสำเร็จ และให้สิ่งที่เราใช้ไปทำนั้นเสร็จสิ้น” (อิสยาห์ 55:10–11) {LBT 11.2}

มีหลักฐานอย่างชัดเจนในธรรมชาติมาโดยตลอดว่าแผ่นดินไม่อาจบังเกิดพืชผักเองได้ แต่เป็นความชุ่มชื่นจากฝนและหิมะที่ตกลงมารดแผ่นดินให้งอกงามบังเกิดผล {LBT 11.3}

แล้วพระเจ้าตรัสว่า “ถ้อยคำที่ออกจากปากของเราก็เป็นเช่นนั้น มันจะไม่กลับคืนมายังเราโดยเปล่าประโยชน์” (อิสยาห์ 55:11 TNCV) เหมือนแผ่นดินโลกที่ไม่อาจเกิดผลเองได้ ท่านทั้งหลายไม่อาจทำอะไรด้วยลำพังตนเองได้เลย เช่นเดียวกับฝนและหิมะที่ตกลงมาจากท้องฟ้ารดแผ่นดินให้ชุ่มฉ่ำ ให้มีพืชพันธุ์แตกหน่องอกงาม พระวจนะของพระเจ้าจะบันดาลให้ท่านบังเกิดผลแห่งความชอบธรรมเพื่อถวายพระเกียรติแด่พระองค์ ตามที่เขียนไว้ว่า “คำของเรา … จะสัมฤทธิ์ผลซึ่งเรามุ่งหมายไว้” (อิสยาห์ 55:11 TH1971) {LBF 11.4}

คนอิสราเอลเคยอ่านข้อความนี้มาหลายต่อหลายครั้ง ปีแล้วปีเล่าที่พวกเขาอ่านพระวจนะของพระเจ้าและปฏิญาณว่า ‘เราจะทำตามพระพระวจนะของพระเจ้า และเราจะทำให้สำเร็จตามที่พระองค์ทรงมุ่งหมายไว้’ {LBF 11.5}

นอกจากนั้น เพื่อจะมั่นใจได้ว่าพวกเขาทำตามพระวจนะของพระเจ้าอย่างละเอียดถี่ถ้วนแล้ว จึงแบ่งพระวจนะออกเป็นหมวดเป็นตอน และจำแนกออกเป็นข้อๆ เพื่อง่ายต่อการปฏิบัติ แล้วจึงมุ่งมั่นกระทำตามแต่ละข้ออย่างระมัดระวังด้วยกำลังของตนเอง {LBF 11.6}

แน่นอน การทำเช่นนี้ก็ไม่ได้นำมาซึ่งสันติสุขหรือความชื่นชมยินดีแต่อย่างใด เหมือนยิ่งทำเท่าไร ความสำเร็จก็ยิ่งน้อยลงเท่านั้น และห่างไกลจากมาตรฐานที่พระวจนะระบุไว้ คือห่างไกลมากจนคนอิสราเอลถึงกับร้องออกมาด้วยความสิ้นหวังว่า ‘ถ้าใครสักคนหนึ่งรักษาธรรมบัญญัติทั้งหมดได้เพียงวันเดียว และไม่ผิดสักข้อหนึ่ง หรือไม่ก็เพียงถือรักษาธรรมบัญญัติที่เกี่ยวข้องกับวันสะบาโตอย่างถูกต้องเท่านั้น ความทุกข์ยากลำบากต่างๆ ของชนชาติอิสราเอลจะหมดไป และพระเมสสิยาห์จะเสด็จมาในที่สุด’ แต่พวกเขายังบากบั่นเสมือนเดินบนลู่วิ่ง พยายามให้ถึงเป้าหมายด้วยกำลังของตนเองแต่ก็ไปไม่ถึงไหนสักที เพราะอาศัยแต่ความพยายามและกำลังของมนุษย์ ไม่ได้อาศัยความเชื่อ พวกเขาหวังให้ตนเองเป็นที่พึ่งของตน ไม่ได้พึ่งพาพระเจ้า และความพยายามเหล่านั้นก็ไร้ประโยชน์ กำลังของมนุษย์ไม่สามารถทำให้บังเกิดผล และเมื่อไม่ไว้วางใจให้พระวจนะของพระเจ้าออกฤทธิ์บังเกิดผลแล้ว ผลจึงไม่มี {LBF 11.7}

ท่ามกลางถิ่นทุรกันดารแห่งอิสราเอล พระเยซูทรงพอพระทัยอย่างมากเมื่อเจอชายคนหนึ่งที่ได้พบว่าพระวจนะของพระเจ้าเป็นความจริง และที่รู้ว่าพระวจนะจะสัมฤทธิ์ผลตามที่พระเจ้าตรัสไว้ คือพึ่งพาแต่พระวจนะอย่างเดียว นี่คือความเชื่อ และเมื่อเขามีความเชื่อเช่นนี้ ฤทธิ์อำนาจของพระเจ้าจึงเข้ามาในชีวิต ผลก็คือ ชีวิตของเขาเป็นที่ชอบพระทัยของพระเจ้า {LBF 12.1}

“คำของเรา…จะสัมฤทธิ์ผลซึ่งเรามุ่งหมายไว้” ไม่ใช่ “ท่านจะสัมฤทธิ์ผล” แต่ “พระวจนะของพระเจ้า…ทำงานอยู่ภายในท่านที่เชื่อ” (1 เธสะโลนิกา 2:13) ความเชื่อคือการพึ่งพาให้พระวจนะสัมฤทธิ์ผลในชีวิตของเราให้เป็นที่ชอบพระทัยของพระเจ้า การเรียนรู้ที่จะพึ่งพาพระวจนะคือการพัฒนาความเชื่อ {LBF 12.2}
