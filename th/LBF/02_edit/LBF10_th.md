---
chapter:
  number: 10
  title:
    th: ชีวิตคริสเตียน
    en: The Christian Life
  url: https://egwwritings.org/?ref=en_PTUK.March.9.1893.p.65&para=1525.699
  original: Waggoner--PT 3/9/1893
---

มีคำกล่าวว่า ‘เด็กนักเรียนคัดลายมือตามแบบที่ปรากฏในตำรา โดยพยายามให้แต่ละบรรทัดดีกว่าบรรทัดก่อน นี่คือตัวอย่างชีวิตคริสเตียน’ {LBF 31.1}

สรุปแล้วชีวิตคริสเตียนมีแค่นี้หรือ ไม่ใช่เลย ถ้าชีวิตคริสเตียนมีเพียงเท่านี้ เราจะไม่มีความหวังอันใด เพราะ ‘แบบที่ปรากฏในตำรา’ นั้นคือชีวิตของพระเยซูคริสต์ ซึ่ง “ความเป็นพระเจ้าที่ครบบริบูรณ์ทั้งสิ้นดำรงอยู่ในพระกายของพระองค์” (โคโลสี 2:9) ฉะนั้นจะไม่มีวันที่เราจะทำตามแบบชีวิตของพระองค์ได้สำเร็จ “‘เพราะความคิดของเราไม่ใช่ความคิดของเจ้า และทางของพวกเจ้าก็ไม่ใช่ทางของเรา’ พระยาห์เวห์ตรัสดังนี้แหละ ‘เพราะฟ้าสวรรค์สูงกว่าแผ่นดินโลกอย่างไร ทางของเราก็สูงกว่าทางของพวกเจ้า และความคิดของเราก็สูงกว่าความคิดของเจ้าอย่างนั้น’” (อิสยาห์ 55:8–9) ถ้าเราจะเลียนแบบชีวิตของพระคริสต์เหมือนเด็กนักเรียนที่คัดลอกบทเรียน และทำจนสำเร็จ เราก็คงต้องมีกำลังเท่ากับฤทธานุภาพของพระเจ้า {LBF 31.2}

แต่ถ้าจะยกตัวอย่างให้ใกล้เคียงกับชีวิตคริสเตียนมากกว่านั้น คือ ครูที่จับมือนักเรียนและค่อยๆ บังคับมือเขียนตามแบบนั้น แต่อย่างไรก็ตามตัวอย่างนี้ถึงจะเกือบถูกแต่ก็ยังไม่ใช่ความจริงอยู่ดี เพราะมือของเด็กที่ปล่อยให้มือของครูพาไป การลากเส้นนั้นจะไม่ใช่ของเขา แล้วพระเจ้าก็ไม่ได้ใช้เราเป็นเครื่องมือที่ทื่อๆ แม้ว่าเราจะยอมให้พระองค์ทรงใช้ตามความชอบธรรมของพระองค์ก็ตาม {LBF 31.3}

ชีวิตคริสเตียนคือชีวิตของพระคริสต์ ไม่มากหรือน้อยไปกว่านั้น ถ้าครูวางแบบให้นักเรียนคัดลอก แล้วถ่ายทอดให้เด็กนักเรียนมีทักษะความสามารถ และวิญญาณของครู จนการเขียนของเด็กนั้นไม่ใช่การลอกแบบ แต่เป็นลายมือของครู โดยที่เด็กเขียนเอง นั่นคงเป็นตัวอย่างของชีวิตคริสเตียนที่ถูกต้อง “ท่านจงอุตส่าห์ประพฤติอย่างสมกับความรอดของท่านทั้งหลาย ด้วยความเกรงกลัวและตัวสั่น …เพราะว่าพระเจ้าเป็นผู้ทรงทำการอยู่ภายในพวกท่าน ให้ท่านมีความประสงค์และมีความสามารถทำตามชอบพระทัยของพระองค์” (ฟีลิปปี 2:12–13) “ข้าพเจ้าเองไม่มีชีวิตอยู่ต่อไป แต่พระคริสต์ต่างหากที่ทรงมีชีวิตอยู่ในข้าพเจ้า ชีวิตซึ่งข้าพเจ้าดำเนินอยู่ในร่างกายขณะนี้ ข้าพเจ้าดำเนินอยู่โดยความเชื่อในพระบุตรของพระเจ้าผู้ได้ทรงรักข้าพเจ้า และได้ทรงสละพระองค์เองเพื่อข้าพเจ้า” (กาลาเทีย 2:20) {LBF 31.4}

“ผู้ที่กล่าวว่าตนอยู่ในพระองค์ ผู้นั้นก็ควรดำเนินชีวิตเหมือนพระองค์” (1 ยอห์น 2:6) แล้วพระองค์ดำเนินชีวิตอย่างไร พระคริสต์เองตรัสว่า “พระบิดาผู้สถิตอยู่ในเราทรงทำพระราชกิจของพระองค์” (ยอห์น 14:10) พระคริสต์ทรงวางแบบให้เรา แต่แทนที่พระองค์จะยืนอยู่แต่ไกลและมองเราขณะที่พยายามทำตามพระองค์ พระองค์ทรงเข้ามาสถิตในใจ และมาเป็นหนึ่งเดียวกับเรา จนชีวิตของพระองค์กลายเป็นชีวิตของเรา และพระราชกิจของพระองค์มาเป็นการกระทำของเรา นี่แหละคือชีวิต คือชีวิตคริสเตียนของเรา {LBF 32.1}
