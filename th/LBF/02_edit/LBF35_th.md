---
chapter:
  number: 35
  title:
    th: การอธิษฐาน
    en: Prayer
  url: https://egwwritings.org/read?panels=p1525.5666
  original: Waggoner--PT 10/5/1893
---

การอธิษฐานเป็นช่องทางที่จิตวิญญาณสื่อสารกับพระเจ้า และด้วยการอธิษฐานความเชื่อของเราขึ้นไปถึงพระเจ้าและพระพรของพระองค์ลงมายังเรา คำอธิษฐานของธรรมิกชนลอยชึ้นไปถึงพระเจ้าดุจดังเครื่องหอม (สดุดี 141:2; วิวรณ์ 5:8; 8:3–4) การอธิษฐานเป็นเครื่องบ่งชี้ถึงสภาพจิตวิญญาณของผู้อธิษฐาน ยากอบได้กล่าวถึง “การอธิษฐานด้วยความเชื่อ” กับการอธิษฐานที่เต็มไปด้วยความสงสัยจนการอธิษฐษนไร้ประโยชน์ นอกจากนั้นก็กล่าวถึง “คำวิงวอนของผู้ชอบธรรม” ที่ “มีพลังมากและเกิดผล” (ยากอบ 1:6–7; 5:15–16) การอธิษฐานของเราเป็นเครื่องวัดสภาพจิตวิญญาณที่แม่นยำ {LBF 109.1}

การอธิษฐานที่เกิดผลจะยึดพระวจนะของพระเจ้าไว้ด้วยความเชื่อ เพราะความเชื่อที่แท้จริงไม่เพียงแต่เชื่อว่ามีพระเจ้า แต่ยังเชื่อว่าพระองค์ทรงเป็นผู้ประทานบำเหน็จให้แก่ทุกคนที่ “ขยันหมั่นเพียรแสวงหาพระองค์” (ฮีบรู 11:6 TKJV) การอธิษฐานด้วยความเชื่อไม่ใช่รูปแบบของพิธีกรรมหรือเป็นข้อปฏิบัติตามธรรมเนียม แต่ออกมาจากใจที่สำนึกในความต้องการของตน ไม่ใช่ด้วยการสงสัยหรือการย่อท้อ แต่ด้วยความมั่นใจว่าพระเจ้าทรงสดับรับฟัง และจะทรงตอบเมื่อถึงเวลาอันควร {LBF 109.2}

การอธิษฐานที่เกิดผลไม่ใช่ลักษณะการโต้เถียง เพราะเราไม่ได้อยู่ในฐานะที่จะโต้เถียงกับพระเจ้าได้ และก็ไม่ใช่การรายงานให้พระเจ้ารับรู้ในข้อมูลใหม่ หรือการชักชวนโน้มน้าวให้พระองค์ทรงทำในสิ่งที่ไม่ใช่น้ำพระทัยของพระองค์ การโต้เถียงหรือการหว่านล้อมของมนุษย์ไม่สามารถทำให้พระเจ้าผู้สัพพัญญูเปลี่ยนพระทัย เราจะไม่ทูลขอพระเจ้าด้วยความเชื่อในลักษณะดังที่กล่าวมานี้ เราจะไม่ต้องการให้พระเจ้าทำตามวิธีการของเรา เพราะเราเชื่อพระวจนะของพระเจ้าที่ว่าความคิดและวิถีทางของพระเจ้าสูงกว่าของเราราวฟ้ากับดิน สิ่งที่เราอธิษฐานอยู่เสมอก็คือ ‘อย่าให้เป็นไปตามใจของข้าพระองค์ แต่ขอให้เป็นไปตามน้ำพระทัยของพระองค์’ {LBF 109.3}

การอธิษฐานคืออะไร และเราอธิษฐานเพื่ออะไร คือการแสดงออกมาว่าเราน้อมรับในสิ่งที่พระเจ้าพอพระทัยและรอคอยที่จะกระทำให้แก่เรา เป็นการยินยอมให้พระองค์ทรงกระทำตามพระประสงค์ของพระองค์ ไม่ใช่หน้าที่ของเราที่จะสอนพระองค์ถึงสิ่งที่เราต้องการ ด้วยว่าแม้ก่อนที่เราจะทูลขอ “พระบิดาของพวกท่านผู้สถิตในสวรรค์ทรงทราบแล้วว่าท่านต้องการสิ่งทั้งปวงนี้” (มัทธิว 6:32) พระองค์ ทรงทราบความต้องการของเรามากกว่าที่เรารู้ความต้องการของตัวเอง “เพราะเราไม่รู้ว่าควรจะอธิษฐานขออะไรอย่างไร แต่พระวิญญาณทรงช่วยขอแทน ด้วยการคร่ำครวญซึ่งไม่อาจกล่าวเป็นถ้อยคำ” (โรม 8:26) {LBF 110.1}

พระเจ้าทรงรู้ความต้องการทุกอย่างของเรา และทรงพร้อมที่จะช่วยเราในแต่ละเรื่อง แต่พระองค์ทรงรอให้เราตื่นตัวและสำนึกว่าเราต้องการพระองค์ก่อน พระองค์ไม่สามารถอวยพรเราในด้านจิตวิญญาณอย่างต่อเนื่องถ้าเราไม่เห็นคุณค่าของพระพรเหล่านั้น เพราะถ้าทำเช่นนั้นจะเป็นการขัดต่อหลักการอันเต็มด้วยพระปรีชาสามารถของพระองค์ พระองค์ไม่สามารถช่วยเราโดยที่เราไม่ร่วมมือกับพระองค์ ซึ่งจิตใจของเราต้องอยู่ในสภาพที่พร้อมก่อนที่จะอวยพรให้ เมื่อเราอยู่ในสภาพที่พร้อมความอยากอธิษฐานเป็นธรรมชาติก็จะเกิดขึ้นอย่างแรงกล้า เราจะรู้สึกว่าเราต้องการความช่วยเหลือที่พระเจ้าเท่านั้นช่วยได้อย่างสุดซึ้ง เราจะร้องขึ้นจากใจว่า “กวางกระเสือกกระสนหาธารน้ำฉันใด ข้าแต่พระเจ้า จิตใจข้าพระองค์ก็กระเสือกกระสนหาพระองค์ฉันนั้น” (สดุดี 42:1) สิ่งที่ตามมาก็คือการเปิดช่องทางสื่อสารไว้ระหว่างพระเจ้ากับจิตใจของเรา พระพรจากพระเจ้าจึงสามารถหลั่งไหลมา ซึ่งพระองค์พร้อมอยู่แล้วที่จะประทานให้แก่เรา ประตูแห่งพระพรจะเปิดกว้างหรือแคบก็ขึ้นอยู่กับว่าความปรารถนาของเรามีว่าความร้อนรนเพียงใด {LBF 110.2}

ขอให้เราตระหนักถึงความจริงอันยิ่งใหญ่นี้ให้ชัดเจนขึ้นว่า พระเจ้าทรงรู้เห็นทุกสิ่งที่เราต้องการ และทรงเตรียมพร้อมสำหรับความปรารถนาทุกอย่างของเรา พระองค์ทรงรู้ก่อนเราเสียอีกว่าเราต้องการอะไร งานของเราไม่ใช่การค้นหาแนวทางปฏิบัติเพื่อให้ได้มาซึ่งสิ่งที่เราต้องการ แต่คือการอยู่ในฐานะที่พระเจ้าสามารถอวยพรให้เป็นไปตามความปรารถนาของเราด้วยวิธีการของพระองค์ ให้เราเคลื่อนไหวตามแผนการของพระองค์ ไม่ใช่ให้พระองค์ทำตามแผนของเรา เพราะการกระทำเช่นนั้นเปล่าประโยชน์ {LBF 110.3}
