---
chapter:
  number: 1
  title:
    th: ฤทธิ์เดชที่ทรงคุ้มครอง
    en: The Keeping Power
  url: https://legacy.egwwritings.org/?ref=en_PTUK.May.3.1894.p.274&para=1518.4335
  original: Waggoner--PT 5/3/1894
---

ฤทธิ์เดชที่ทรงช่วยเราให้รอดสามารถคุ้มครองเราได้ด้วย เพราะเมื่อเชื่อแล้ว ท่าน “ได้รับการคุ้มครองโดยฤทธิ์เดชของพระเจ้าทางความเชื่อให้เข้าในความรอด” (1 เปโตร 1:5 THSV) แต่ถ้าความเชื่อไม่ได้พึ่งในฤทธิ์อำนาจของพระเจ้าท่ามกลางการบีบคั้นของความบาปในชีวิตประจำวันแล้ว ความเชื่อเช่นนั้นจะช่วยเราให้รอดไม่ได้ ทุกครั้งที่หลงทำบาป ก็เป็นเพราะว่าในขณะนั้นความเชื่อไม่ได้ยึดมั่นในพระเจ้า และเราไม่ได้ไว้วางใจในพระองค์ {LBF 7.1}

เพราะว่า “ทุกคนที่เชื่อว่าพระเยซูคือพระคริสต์ก็บังเกิดจากพระเจ้า” (1 ยอห์น 5:1 TNCV) การบังเกิดจากพระเจ้าด้วยความเชื่อไม่ได้เป็นสิ่งที่เกิดขึ้นครั้งเดียวจบแล้วมีผลตลอดไป แต่เป็นกระบวนการที่ต่อเนื่อง ซึ่งจะเกิดขึ้นตราบใดที่เรายังมีความเชื่อ และด้วยความเชื่อนี้เองเราได้รับการพิทักษ์รักษาโดยฤทธิ์เดชของพระเจ้า “เรารู้ว่า ทุกคนที่เกิดจากพระเจ้าไม่ทำบาป แต่พระองค์ผู้ทรงบังเกิดจากพระเจ้าทรงคุ้มครองรักษาเขา และมารร้ายไม่แตะต้องเขา” (1 ยอห์น 5:18) {LBF 7.2}

สัจธรรมข้อนี้ประเสริฐ คือเราอยู่ในอ้อมพระหัตถ์ของพระเจ้าด้วยความเชื่อ มารร้ายจึงมิอาจแตะต้องเราได้เลย มีที่ลี้ภัยแห่งหนึ่ง เป็นที่กำบังจากพายุ ขอให้เราเรียนรู้ที่จะอาศัยอยู่ภายใต้ที่กำบังนั้นเถิด เพราะเรารู้ซึ้งดีถึงประสบการณ์อันขมขื่นนั้นที่เราไม่มีอำนาจในการคุ้มครองตัวเองเลยแม้เพียงชั่วขณะเดียว {LBF 7.3}

เราสามารถรับการคุ้มครองจากความบาปผิดรอบตัวได้ด้วยความเชื่อ แม้แต่ในโลกแห่งความบาปและความชั่วร้ายนี้ และด้วยความเชื่อนี้เองเราจะได้รับการปกป้องให้พ้นแม้กระทั่งจากความบาปผิดในเนื้อหนังของเราซึ่งพร้อมจะปะทุออกมาตลอดเวลา เมื่อชาวฮีบรูสามคนถูกโยนเข้าไปในเตาไฟนั้น ไฟไม่มีอำนาจเหนือร่างกายของพวกเขาเลย “ผมบนศีรษะของเขาก็ไม่งอ เสื้อก็ไม่เสียหาย ไม่มีกลิ่นไฟที่ตัวพวกเขาเลย” (ดาเนียล 3:27) มีพระผู้หนึ่งอยู่กับเขาในเตาไฟที่ตรัสว่า “เราจะอยู่กับเจ้า … เมื่อเจ้าเดินผ่านไฟ เจ้าจะไม่ถูกไหม้” (อิสยาห์ 43:2) {LBF 7.4}

พระองค์ทรงสัญญาว่าจะคุ้มครองรักษาเราให้พ้นจากความผิดบาปรอบตัวที่เป็นดั่งไฟที่เผาผลาญ เราไม่สามารถมีชัยชนะเหนือการทดลองด้วยลำพังตนเองได้ เพราะเราล้มเหลวทุกครั้งไปและลูกศรเพลิงทิ่มแทงจิตวิญญาณ แต่เราสามารถอธิษฐานตามคำอธิษฐานของดาวิดอย่างต่อเนื่องว่า “ข้าแต่พระเจ้า ขอทรงเนรมิตสร้างใจสะอาดในข้าพระองค์ และขอทรงสร้างจิตใจหนักแน่นขึ้นใหม่ภายในข้าพระองค์” (สดุดี 51:10) เมื่อความเชื่อของเราไม่ได้ยึดมั่นในพระองค์ และศัตรูมาแตะต้องชีวิตของเราเข้า ขอบคุณพระเจ้าที่ยังมีพระสัญญาตรัสต่อมาหลังข้อความที่ตักเตือนไม่ให้ทำบาปว่า “ถ้าใครทำบาป เราก็มีผู้ช่วยทูลขอพระบิดาเพื่อเรา คือพระเยซูคริสต์ผู้ทรงเที่ยงธรรมนั้น” (1 ยอห์น 2:1) พระองค์ทรงกอบกู้เราจากอุ้งมือของศัตรู และให้เป็นอิสระอีกครั้ง แต่ที่พระองค์ทรงมอบอิสระให้นั้นก็เพื่อเราจะยึดพระองค์ไว้มั่นด้วยความเชื่อที่หนักแน่นกว่าเดิม เมื่อจมอยู่ในความขมขื่นแห่งความบาป เราได้เรียนรู้ถึงความอ่อนแอและความไร้ค่าของตัวเอง แต่เราชื่นชมยินดีที่ได้รับการอภัย จึงเรียนรู้ถึงฤทธิ์เดชของพระองค์ที่ทรงช่วยเราให้รอด {LBF 8.1}
