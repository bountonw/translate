---
chapter:
  number: 21
  title:
    th: องค์ประกอบของข่าวประเสริฐ
    en: What the Gospel Includes
  url: https://egwwritings.org/?ref=en_PTUK.May.31.1894.p.340&para=1518.5437
  original: Waggoner--PT  5/31/1894
---

ข่าวประเสริฐของพระเจ้าไม่ได้แคบหรือถูกปิดกั้นด้วยหลักข้อเชื่ออย่างที่หลายคนคิด เพราะข่าวประเสริฐครอบคลุมทุกอย่างที่เกี่ยวข้องกับชีวิตมนุษย์ เราได้บังเกิดใหม่เนื่องด้วยข่าวประเสริฐ คือได้ถูกสร้างขึ้นใหม่ในพระคริสต์ ฉะนั้นทุกส่วนของชีวิตเราในฐานะที่เป็นคริสเตียนจึงเกี่ยวข้องเชื่อมโยงกับฤทธิ์เดชแห่งการทรงสร้าง {LBF 66.1}

ด้วยเหตุนี้ อัครทูตเปาโลจึงเขียนถึงพี่น้องในคริสตจักรว่า “เมื่อพวกท่านจะรับประทาน จะดื่ม หรือจะทำอะไรก็ตาม จงทำเพื่อถวายพระเกียรติแด่พระเจ้า” (1 โครินธ์ 10:31) และยังเขียนถึงพี่น้องในเมืองโคโลสีว่า “เมื่อท่านทั้งหลายทำสิ่งใดไม่ว่าจะด้วยวาจาหรือด้วยการประพฤติ จงทำทุกสิ่งในพระนามของพระเยซูองค์พระผู้เป็นเจ้า และขอบพระคุณพระเจ้าพระบิดาโดยทางพระองค์ … ไม่ว่าพวกท่านจะทำสิ่งใด ก็จงทำด้วยความเต็มใจเหมือนทำถวายองค์พระผู้เป็นเจ้า ไม่ใช่เหมือนทำต่อมนุษย์” (โคโลสี 3:17, 23) {LBF 66.2}

ฉะนั้นข่าวประเสริฐจึงเกี่ยวข้องกับการกินดื่มของเรา และกิจกรรมทุกอย่างในชีวิตด้วย ไม่ว่าจะด้วยหน้าที่การงานหรือการบันเทิง ข่าวประเสริฐทำให้กิจกรรมทุกอย่างเป็นเรื่องของจิตวิญญาณ โดยมุ่งหมายที่จะถวายพระเกียรติแด่พระเจ้า {LBF 66.3}

ชีวิตคริสเตียนคือชีวิตฝ่ายจิตวิญญาณ คือชีวิตของพระคริสต์ในเนื้อหนังของมนุษย์ หมายถึงพระคริสต์สถิตในเราเมื่อเรารับพระองค์เข้ามาในใจ เรื่องนี้ไม่ใช่ข้อจำกัดของชีวิต และไม่ได้เป็นการปิดกั้นตัวเองจากโลกภายนอก เพราะพระเจ้าเป็นพระผู้สร้างสรรพสิ่ง และพระองค์ทรงสร้างทุกสิ่งเพื่อประโยชน์และความสุขของเรา ข่าวประเสริฐไม่ได้ปิดกั้นเราจากสิ่งเหล่านี้ แต่จากความบาปต่างหาก {LBF 66.4}

ข่าวประเสริฐสอนให้เราใช้ทุกสิ่งที่พระองค์ทรงสร้างอย่างถูกต้อง สอนความหมายด้านจิตวิญญาณของแต่ละอย่าง เพื่อเราจะได้เห็นพระองค์ผ่านทุกสิ่งที่ทรงสร้าง และเพื่อให้เราได้รับชีวิต กำลัง และสันติสุขที่พระองค์ประทานให้ ข่าวประเสริฐได้ทำลายเส้นแบ่งระหว่างศาสนากับธุรกิจการงานลงอย่างสิ้นเชิง และให้การรับใช้พระเจ้าเป็นธุระการงานของเรา ด้วยการสอนให้เรารับใช้พระองค์ในหน้าที่การงานทุกอย่าง เพื่อให้เราได้พบกับความสุขอย่างเหลือล้นเกินกว่าความสุขใดๆ ที่โลกนี้จะให้ได้ {LBF 66.5}
