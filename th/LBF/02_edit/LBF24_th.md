---
chapter:
  number: 24
  title:
    th: ชีวิตในพระวจนะ
    en: The Life of the Word
  url: https://egwwritings.org/read?panels=p1524.349
  original: Waggoner--PT 9/22/1892
---

ชีวิตในพระวจนะคือชีวิตของพระเจ้า เพราะเป็นลมปราณของพระองค์ และลมปราณของพระองค์ก็คือชีวิต มีคำเขียนถึงชีวิตและฤทธิ์อำนาจในพระวจนะว่า “เพราะว่าพระวจนะของพระเจ้านั้นมีชีวิตและทรงพลานุภาพอยู่เสมอ และคมยิ่งกว่าดาบสองคมใดๆ แทงทะลุกระทั่งแยกจิตและวิญญาณ ทั้งข้อกระดูกและไขในกระดูก และสามารถวินิจฉัยความคิดและความมุ่งหมายในใจด้วย” (ฮีบรู 4:12) องค์พระผู้ช่วยให้รอดได้ตรัสถึงพระวจนะของพระเจ้าว่า “ถ้อยคำซึ่งเราได้กล่าวกับท่านทั้งหลายนั้น เป็นพระวิญญาณและเป็นชีวิต” (ยอห์น 6:63 TKJV) ให้เราศึกษาดูว่า พระวจนะได้รับชีวิตมาจากที่ไหน {LBF 74.1}

เฉลยธรรมบัญญัติบทที่ 30 บรรยายถึงคำสาปแช่งที่จะตกสู่ผู้ที่ล่วงละเมิดและคำอวยพรสำหรับผู้ที่กระทำตาม โมเสสกำชับประชาชนให้ถือรักษาธรรมบัญญัติ พร้อมกับอธิบายถึงพระพรที่พระเจ้าจะประทานให้ ถ้าเพียงแต่พวกเขากลับใจจากการล่วงละเมิด แล้วโมเสสจึงกล่าวต่อไปว่า “เพราะว่าพระบัญญัติซึ่งข้าพเจ้าบัญชาท่านในวันนี้ สำหรับท่านไม่ยากเกินไป และไม่ไกลเกินไปด้วย ไม่ใช่อยู่บนสวรรค์ ซึ่งท่านจะกล่าวว่า ‘ใครจะขึ้นไปบนสวรรค์แทนเราและนำมาให้เราเพื่อให้เราได้ฟังและประพฤติตาม’ ไม่ใช่อยู่โพ้นทะเล ซึ่งท่านจะกล่าวว่า ‘ใครจะข้ามทะเลไปแทนเราและนำมาให้เรา เพื่อให้เราได้ฟังและประพฤติตาม’ แต่ถ้อยคำนั้นอยู่ใกล้ท่านมาก อยู่ในปากของท่าน และอยู่ในใจของท่าน ฉะนั้นท่านจึงทำตามได้” (เฉลยธรรมบัญญัติ 30:11–14) {LBF 74.2}

ให้เราเปรียบเทียบข้อความในเฉลยธรรมบัญญัติที่ยกมากับถ้อยคำของอัครสาวกเปาโลอย่างละเอียด ซึ่งเขียนไว้ว่า “แต่ความชอบธรรมที่มาทางความเชื่อว่าอย่างนี้ว่า ‘อย่านึกในใจของตัวว่า ใครจะขึ้นไปบนสวรรค์’ (คือจะเชิญพระคริสต์ลงมา) ‘หรือใครจะลงไปยังที่ลึก’ (คือจะเชิญพระคริสต์ขึ้นมาจากความตาย) แต่ความชอบธรรมว่าอย่างไร ก็ว่า ‘ถ้อยคำนั้นอยู่ใกล้ท่าน อยู่ในปากของท่าน และอยู่ในใจของท่าน’ (คือคำซึ่งก่อให้เกิดความเชื่อที่เราทั้งหลายประกาศอยู่นั้น) คือว่าถ้าท่านจะยอมรับด้วยปากของท่านว่าพระเยซูทรงเป็นองค์พระผู้เป็นเจ้า และเชื่อในใจว่า พระเจ้าได้ทรงให้พระองค์เป็นขึ้นมาจากความตาย ท่านจะรอด เพราะว่าการเชื่อด้วยใจก็นำไปสู่ความชอบธรรม และการยอมรับด้วยปากก็นำไปสู่ความรอด” (โรม 10:6–10) {LBF 74.3}

ถ้าสังเกตดีๆ เราจะเห็นว่าข้อความที่สองนี้เป็นการอ้างอิงจากข้อความแรกโดยมีการเพิ่มข้อความในวงเล็บ ข้อความที่เพิ่มเติมเข้ามาเป็นการขยายความของพระวิญญาณบริสุทธิ์ ซึ่งอธิบายความหมายของคำว่า “พระบัญญัติ” ที่โมเสสกล่าวถึงนั้น {LBF 75.1}

ในหนังสือโรม พระวิญญาณบริสุทธิ์ทรงเปิดเผยความหมายของโมเสสอย่างกระจ่างชัดขึ้น ให้เราสังเกตว่า การนำพระบัญญัติลงมาจากสวรรค์ ก็เท่ากับการเชิญพระคริสต์เสด็จลงมา และการนำพระบัญญัติขึ้นมาจากที่ลึกก็เท่ากับการเชิญพระคริสต์ให้เป็นขึ้นจากความตาย {LBF 75.2}

แสดงว่าพระบัญญัติทุกข้อ ธรรมบัญญัติทั้งหมดและพระวจนะทั้งสิ้น มีความหมายอย่างเดียวกันกับพระเยซูคริสต์ แต่อย่าเข้าใจผิด เพราะไม่ได้หมายความว่าพระคริสต์เป็นเพียงตัวอักษรและถ้อยคำที่เราอ่านอยู่ในพระคัมภีร์ คือถ้าเราอ่านพระคัมภีร์และพบแต่ถ้อยคำและเนื้อหาอย่างที่ปรากฏอยู่ในหนังสือทั่วไป แสดงว่าเรายังอ่านไม่เจอพระวจนะที่แท้จริง พระวจนะที่แท้จริงไม่ใช่ตัวอักษรที่ปราศจากชีวิต แต่มีความหมายเท่ากับพระคริสต์ ถ้าเราอ่านเจอพระวจนะ เราจะพบพระคริสต์ และถ้าเรายังไม่พบพระคริสต์ แสดงว่าเรายังไม่ได้เจอพระวจนะของพระเจ้า {LBF 75.3}

อัครสาวกเปาโลกล่าวว่า “ความเชื่อเกิดขึ้นได้ก็โดยการได้ยิน และการได้ยินเกิดขึ้นได้ก็โดยพระวจนะของพระเจ้า” (โรม 10:17 TKJV) ในขณะเดียวกันท่านเขียนว่า “ให้พระคริสต์ประทับในใจของท่านโดยทางความเชื่อ” (เอเฟซัส 3:17) ฉะนั้นความเชื่อในพระวจนะอันมีชีวิตของพระเจ้าจะนำพระคริสต์เข้ามาในใจของเรา เพราะพระคริสต์คือชีวิตแห่งพระวจนะ {LBF 75.4}

เรื่องนี้ยังปรากฏอยู่ใน ยอห์นบทที่ 6 ที่พระคริสต์ตรัสว่า “ถ้อยคำซึ่งเราได้กล่าวกับท่านทั้งหลายนั้น เป็นพระวิญญาณและเป็นชีวิต” (ยอห์น 6:63 TKJV) ในบทเดียวกันพระองค์ตรัสว่า “เราเป็นอาหารแห่งชีวิต” และ “เราเป็นอาหารดำรงชีวิตซึ่งลงมาจากสวรรค์ ถ้าใครกินอาหารนี้ คนนั้นจะมีชีวิตนิรันดร์ และอาหารที่เราจะให้เพื่อชีวิตของโลกนั้นก็คือเลือดเนื้อของเรา” และในอีกข้อหนึ่งตรัสว่า “คนที่กินเนื้อและดื่มโลหิตของเราจะมีชีวิตนิรันดร์ และเราจะให้คนนั้นเป็นขึ้นมาในวันสุดท้าย” (ยอห์น 6:35, 51, 54) แล้วพระองค์ทรงเพิ่มเติมว่า “พระวิญญาณเป็นผู้ให้ชีวิต ส่วนเนื้อหนังไม่มีประโยชน์อันใด ถ้อยคำซึ่งเราได้กล่าวกับท่านทั้งหลายนั้น เป็นพระวิญญาณและเป็นชีวิต” (ยอห์น 6:63 TKJV) นี่เป็นถ้อยคำที่ชัดเจนที่สุด การรับเอาพระวจนะด้วยความเชื่อ คือการอัญเชิญพระคริสต์เข้ามาในใจ {LBF 75.5}

การกินเนื้อของพระคริสต์ ทำได้อย่างเดียว คือการเชื่อในพระวจนะของพระองค์ด้วยสิ้นสุดใจ และเราจะได้รับพระคริสต์อย่างแท้จริง อย่างนี้แหละที่ การเชื่อด้วยใจนำไปสู่ความชอบธรรม (ดู โรม 10:10) เพราะพระคริสต์ทรงเป็นความชอบธรรม {LBF 76.1}

ในบทนี้ข้าพเจ้าได้นำเสนอเรื่องนี้อย่างผิวเผิน แต่ใครเล่าจะบรรยายให้สมกับข่าวประเสริฐ เราทำได้แต่ใคร่ครวญ ตรึกตรอง และพิจารณาถ้อยคำอันเรียบง่ายในพระคัมภีร์ จนความจริงประจักษ์แจ้งในใจ พระคริสต์คือพระวจนะที่แท้จริง และชีวิตในพระวจนะคือชีวิตของคริสต์ นี่คือข้อล้ำลึกแห่งข่าวประเสริฐ เมื่อเรารับข้อนี้ด้วยความเชื่อ เราจึงจะซาบซึ้งถึงความหมายของประโยคที่ว่า เราจะดำรงชีวิตอยู่ได้ด้วยพระวจนะทุกคำที่ออกมาจากพระโอษฐ์ของพระเจ้า {LBF 76.2}
