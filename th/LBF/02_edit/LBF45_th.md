---
chapter:
  number: 45
  title:
    th: พระบัญญัติและชีวิต
    en: The Law and the Life
  url: https://egwwritings.org/read?panels=p1525.197
  original: Waggoner--PT 1/26/1893
---

การรักษาพระบัญญัติของพระเจ้าสรุปได้อยู่ในคำคำเดียว นั่นคือความรัก ส่วนความรักนั้นก็มาจากพระเจ้า “เพราะพระเจ้าทรงเป็นความรัก” (1 ยอห์น 4:8) ให้เราสังเกตว่าข้อพระคัมภีร์นี้ไม่ได้กล่าวว่า “พระเจ้าทรงมีความรัก” แต่เขียนว่า “พระเจ้าทรงเป็นความรัก” ความรักเป็นธรรมชาติของพระเจ้า เป็นพระลักษณะแห่งชีวิตของพระองค์ จากนี้ก็เห็นได้ชัดว่าการรักษาพระบัญญัติของพระเจ้าคือการรับเอาพระลักษณะของพระองค์ ซึ่งประเด็นนี้ควรจะถูกย้ำอยู่บ่อยๆ {LBF 139.1}

เมื่อขุนนางหนุ่มมาทูลพระคริสต์ว่า “ท่านอาจารย์ผู้ประเสริฐ” พระองค์ทรงตอบเขาว่า “ท่านใช้คำว่าประเสริฐกับเราทำไม ไม่มีใครประเสริฐนอกจากพระเจ้าองค์เดียว” (ลูกา 18:18–19) ในข้อนี้พระคริสต์ไม่ได้ตำนิขุนนางหนุ่มที่เรียกพระองค์ว่าประเสริฐ เพราะพระองค์ทรงประเสริฐจริง พระองค์ “ทรงไม่มีบาป” (2 โครินธ์ 5:21) พระองค์เคยตรัสแก่คนยิวว่า “มีใครในพวกท่านที่อาจชี้ให้เห็นว่าเรามีบาป” (ยอห์น 8:46) และในอีกข้อหนึ่งตรัสว่า “ผู้ครองโลกกำลังจะมา ผู้นั้นไม่มีสิทธิอำนาจอะไรเหนือเรา” (ยอห์น 14:30) พระเยซูทรงทราบว่าพระองค์ประเสริฐ และพระองค์ไม่สามารถปฏิเสธเรื่องนี้ได้นอกจากจะปฏิเสธพระองค์เอง ซึ่งพระองค์คงไม่ทำเช่นนั้น แต่ด้วยข้อความที่พระองค์ทรงถามและตรัสกับขุนนางหนุ่มคนนั้น ทรงสำแดงพระองค์ว่าทรงเป็นพระเจ้า พระองค์ทรงเป็นหนึ่งเดียวกับพระบิดา ซึ่งพระเจ้าเท่านั้นทรงประเสริฐ {LBF 139.2}

เมื่อเปรียบเทียบกับพระเจ้าแล้วมนุษย์มีแต่ความชั่ว “ไม่มีผู้ใดเป็นคนชอบธรรมสักคนเดียวไม่มีเลย ไม่มีคนที่เข้าใจ ไม่มีคนที่แสวงหาพระเจ้า เขาทุกคนหลงผิดไปหมด พวกเขาเลวทรามเหมือนกันสิ้น ไม่มีสักคนเดียวที่ทำดี ไม่มีเลย” (โรม 3:10–12) “เพราะว่าจากภายในมนุษย์หรือจากใจของมนุษย์นั่นแหละที่ความคิดชั่วร้ายเกิดขึ้นมา คือการล่วงประเวณี การลักขโมย การฆ่าคน การเป็นชู้ การโลภ การอธรรม การล่อลวง ราคะตัณหา การอิจฉา การใส่ร้าย ความเย่อหยิ่ง ความเขลา สารพัดความชั่วเหล่านี้มาจากภายในและทำให้มนุษย์เป็นมลทิน” (มาระโก 7:21–23) {LBF 139.3}

ใจเป็นอย่างไร เราก็เป็นอย่างนั้น “คนชั่วย่อมเอาสิ่งชั่วออกจากคลังชั่วในจิตใจของตน” (ลูกา 6:45) เนื่องจากเรามีใจชั่ว ถ้าขึ้นอยู่กับตัวเราเองแล้ว เราทำได้แต่ความชั่ว “เพราะว่าความต้องการของเนื้อหนังขัดแย้งพระวิญญาณ และพระวิญญาณก็ขัดแย้งเนื้อหนัง เพราะทั้งสองฝ่ายต่อสู้กัน ดังนั้นท่านทั้งหลายจึงไม่สามารถทำสิ่งที่ท่านปรารถนาจะทำ” (กาลาเทีย 5:17) และข้อความนี้เขียนให้เราโดยเฉพาะในช่วงที่เราปรารถนาทำสิ่งที่ดี {LBF 140.1}

ความชั่วในใจนี้ขัดแย้งกับพระบัญญัติของพระเจ้า ตามที่เขียนไว้ว่า “จิตใจของคนบาปนำไปสู่ความตาย แต่จิตใจที่พระวิญญาณทรงควบคุมนำไปสู่ชีวิตและสันติสุข จิตใจที่เต็มไปด้วยบาปก็เป็นศัตรูกับพระเจ้า ไม่ยอมอยู่ใต้บทบัญญัติของพระเจ้า ทั้งไม่สามารถอยู่ได้ด้วย บรรดาผู้ที่วิสัยบาปควบคุมอยู่ไม่อาจเป็นที่ชอบพระทัยของพระเจ้าได้” (โรม 8:6–8 TNCV) {LBF 140.2}

พระเจ้าทรงบัญชาให้เรารักษาพระบัญญัติของพระองค์ แต่เราจะรักษาพระบัญญัติของพระเจ้าไม่ได้นอกจากเราจะมีธรรมชาติของพระองค์ เนื่องจากเราไม่สามารถรักษาตามธรรมชาติของเราได้ เพราะมีแต่พระเจ้าเท่านั้นที่มีความบริสุทธิ์ชอบธรรม “ไม่มีใครรู้จักพระบิดานอกจากพระบุตร และคนที่พระบุตรประสงค์จะสำแดงให้รู้” (มัทธิว 11:27) ในชีวิตของพระคริสต์เต็มไปด้วยความดีที่สมบูรณ์แบบ เพราะชีวิตของพระคริสต์เป็นชีวิตของพระเจ้า พระเจ้าทรงประเสริฐ มีแต่คุณงามความดีอยู่ในพระองค์ ฉะนั้นทุกสิ่งที่พระองค์กระทำในชีวิตล้วนแต่ประเสริฐและประกอบด้วยความดี ความดีไม่ใช่เรื่องของนามธรรมที่จับต้องไม่ได้ แต่ต้องมีการแสดงออกในชีวิต เนื่องจากว่าไม่มีผู้ใดที่ประเสริฐนอกจากพระเจ้า แสดงว่าถ้าเราจะรักษาพระบัญญัติของพระองค์ก็ต้องมีชีวิตของพระองค์ดำรงอยู่ภายในเรา {LBF 140.3}

นี่เป็นวิธีเดียวที่ความชอบธรรมของพระบัญญัติจะเกิดขึ้นในชีวิตของเรา เปาโลเขียนว่า “ข้าพเจ้าถูกตรึงร่วมกับพระคริสต์แล้ว ข้าพเจ้าเองไม่มีชีวิตอยู่ต่อไป แต่พระคริสต์ต่างหากที่ทรงมีชีวิตอยู่ในข้าพเจ้า ชีวิตซึ่งข้าพเจ้าดำเนินอยู่ในร่างกายขณะนี้ข้าพเจ้าดำเนินอยู่โดยความเชื่อในพระบุตรของพระเจ้าผู้ได้ทรงรักข้าพเจ้า และได้ทรงสละพระองค์เองเพื่อข้าพเจ้า ข้าพเจ้าไม่ได้ทำให้พระคุณของพระเจ้าเป็นโมฆะ เพราะว่าถ้าความชอบธรรมเกิดจากธรรมบัญญัติแล้ว พระคริสต์ก็สิ้นพระชนม์โดยเปล่าประโยชน์” (กาลาเทีย 2:20–21) ความชอบธรรมมาจากชีวิตของพระเจ้าที่มีอยู่ในพระคริสต์เท่านั้น ฉะนั้น “คนจำนวนมากก็เป็นคนชอบธรรม เพราะพระองค์ผู้เดียวที่ทรงเชื่อฟัง” (โรม 5:19) ท่ามกลางบรรดาคนที่ได้รับการทรงไถ่ในแผ่นดินสวรรค์จะมีแต่ความชอบธรรมของพระคริสต์เพียงผู้เดียวปรากฏอยู่ พระคริสต์ไม่เพียงแต่ทรงรักษาพระบัญญัติสองพันปีที่แล้วเมื่อทรงอยู่ในโลก แต่ยังทรงรักษาอยู่เหมือนเดิม เพราะพระองค์ทรงเหมือนเดิม ทั้งในอดีต ปัจจุบัน และสืบไปเป็นนิตย์ ฉะนั้นเมื่อพระเยซูเข้ามาสถิตในใจเราด้วยความเชื่อของเรา พระองค์จะทรงดำเนินชีวิตแห่งการเชื่อฟังในตัวเราเหมือนที่พระองค์ทรงกระทำเมื่อครั้งเสด็จมาสิ้นพระชนม์เพื่อเรา เมื่อสิ่งเหล่านี้เป็นจริงอยู่ในชีวิตของเรา เราจึงรู้ว่าพระคริสต์ได้เสด็จมาในสภาพมนุษย์ {LBF 140.4}

เนื่องจากว่าพระบัญญัติของพระเจ้าคือชีวิตของพระองค์ และพระบัญญัตินั้นเป็นความรัก พระเยซูคริสต์ทรงสั่งสอนว่า “เราบอกพวกท่านว่า จงรักศัตรูของท่าน และจงอธิษฐานเพื่อบรรดาคนที่ข่มเหงพวกท่าน เพื่อว่าพวกท่านจะเป็นบุตรของพระบิดาของท่านผู้สถิตในสวรรค์ เพราะว่าพระองค์ทรงให้ดวงอาทิตย์ของพระองค์ขึ้นส่องสว่างแก่คนดีและคนชั่วเสมอกัน และให้ฝนตกแก่คนชอบธรรมและคนอธรรม เพราะว่าถ้าพวกท่านรักคนที่รักท่าน พวกท่านจะได้บำเหน็จอะไร พวกคนเก็บภาษีก็ทำอย่างนั้นไม่ใช่หรือ ถ้าพวกท่านทักทายแต่พี่น้องของตนเท่านั้น ท่านได้ทำอะไรพิเศษยิ่งกว่าคนอื่นๆ พวกต่างชาติก็ทำอย่างนั้นไม่ใช่หรือ” (มัทธิว 5:44–47) {LBF 141.1}

ความรักของมนุษย์นั้นอย่างดีก็แค่แสดงความรักกับคนที่รักตน “ไม่มีใครมีความรักยิ่งใหญ่กว่านี้ คือการสละชีวิตเพื่อมิตรสหายของตน” (ยอห์น 15:13) “แต่พระเจ้าทรงสำแดงความรักของพระองค์แก่เรา คือขณะที่เรายังเป็นคนบาปอยู่นั้น พระคริสต์สิ้นพระชนม์เพื่อคนอธรรมในเวลาที่เหมาะสม” (โรม 5:8) เรารักเพื่อนเป็นบางครั้ง แต่พระเจ้าทรงรักศัตรูของพระองค์ นี่แหละคือความรักแท้ เพราะไม่ต้องได้รับความรักจากฝ่ายที่ตนรักก่อนถึงจะรักได้ พระคริสต์ทรงทราบว่าความรักเช่นนี้เป็นไปไม่ได้สำหรับธรรมชาติของมนุษย์ พระองค์จึงตรัสเพิ่มเติมว่า “พวกท่านจงเป็นคนดีพร้อม เหมือนอย่างที่พระบิดาของท่านผู้สถิตในสวรรค์ทรงดีพร้อม” (มัทธิว 5:48) คือให้เรามีความดีพร้อมอย่างพระเจ้า ไม่ได้หมายความว่าให้เรากลายเป็นพระเจ้าหรือเทพเจ้า แต่ให้ชีวิตของพระองค์ปรากฏอยู่ในตัวเรา แล้วเราจะมีความดีพร้อมสมบูรณ์แบบพระเจ้า ความดีเหล่านั้นล้วนแต่เป็นของพระองค์ แต่จะถูกนับว่าเป็นของเรา เพราะเรายอมให้พระองค์ดำเนินชีวิตของพระองค์ในตัวเรา {LBF 141.2}

ความเข้าใจนี้ให้เกียรติพระบัญญัติว่าไม่ใช่เป็นเพียงข้อบังคับหรือศีลปฏิบัติเท่านั้น “เรารู้ว่าพระบัญญัติของพระองค์นั้นเป็นชีวิตนิรันดร์” (ยอห์น 12:50) พระบัญญัติสิบประการของพระเจ้าไม่ใช่ข้อบังคับที่พระเจ้าทรงกำหนดขึ้นมาเปล่าๆ เพื่อบริหารมนุษย์ให้มีระเบียบ ไม่ใช่ศีลที่บันทึกไว้ให้เราอ่านและพยายามปฏิบัติตามด้วยความพากเพียร พระบัญญัติสิบประการไม่เหมือนกฎหมายการปกครองที่ฝ่ายนิติบัญญัติร่างขึ้นมาโดยไม่ยื่นความช่วยเหลือให้ประชาชนสามารถปฏิบัติได้ พระเจ้าไม่ได้ประทานพระบัญญัติที่แข็งเหมือนแผ่นศิลาที่รองรับพระบัญญัติครั้งที่ทรงสลักให้บนภูเขาซีนาย แล้วทิ้งไว้ให้ปฏิบัติตามเท่าที่จะปฏิบัติได้ โดยทรงมุ่งหมายที่จะลงโทษถ้าเราฝ่าฝืน ไม่ใช่อย่างนั้นเลย เพราะพระบัญญัติที่พระเจ้าทรงจารึกไว้ในแผ่นศิลาด้วยนิ้วพระหัตถ์ของพระองค์ เป็นพระดำรัสแห่งความชอบธรรมของพระเจ้าผู้ทรงพระชนม์อยู่ และด้วยความรัก พระองค์จึงประทานให้ทุกคนที่ยอมรับเอา พระบัญญัตินั้นเป็นเงื่อนไขชีวิต เพราะทุกชีวิตมาจากพระเจ้า และผู้ที่จะมีชีวิตนิรันดร์ทุกคนจะต้องมีชีวิตและความชอบธรรมของพระองค์ {LBF 141.3}

แต่พระเจ้าไม่ได้ทรงปล่อยให้เราต้องดิ้นรนเพื่อไขว่คว้าหาความชอบธรรมนี้ด้วยกำลังเราเอง เพราะพระองค์ทรงรู้ว่าเป็นไปไม่ได้ พระองค์จึงประทานพระองค์เองโดยสละพระชนม์บนไม้กางเขน เพื่อเราจะได้ความชอบธรรมของพระองค์ ฉะนั้นพระบัญญัติของพระเจ้าคือชีวิตของพระองค์ เต็มไปด้วยพระคุณ ความรัก และพระเมตตา {LBF 142.1}

มีอีกประเด็นหนึ่งที่ควรสังเกตคือ มีแต่ชีวิตของพระเจ้าเท่านั้นที่สมบูรณ์ตามที่พระบัญญัติกำหนดไว้ ทุกคนที่เสื่อมจากพระสิริของพระเจ้า คือพระคุณความดีของพระองค์ ล้วนแล้วแต่เป็นคนบาป เป็นผู้ล่วงละเมิดต่อพระบัญญัติ มีแต่ความชอบธรรมของพระเจ้าที่มาโดยความเชื่อของพระเยซูคริสต์เท่านั้นที่พระบัญญัติเป็นพยานว่าสมบูรณ์แบบ อะไรที่น้อยไปกว่านี้จะถูกพระบัญญัติกล่าวโทษ เพราะ “การกระทำใดๆ ที่ไม่ได้เกิดจากความเชื่อก็เป็นบาปทั้งสิ้น” (โรม 14:23) พระเจ้าไม่ทรงมีความอยุติธรรมที่วางมาตรฐานสูงนี้ให้เรา เพราะพระองค์ทรงประทานพระองค์เองพร้อมด้วยความชอบธรรมทั้งหมดแห่งชีวิตของพระองค์แก่ทุกคนที่จะรับเอา พระองค์ประทานให้โดยไม่คิดมูลค่า สิ่งเดียวที่เราต้องทำคือ ให้ยินยอมต่อความชอบธรรมของพระเจ้า {LBF 142.2}

การทำตัวธรรมะธัมโมไม่มีประโยชน์อะไร การปฏิบัติให้ดูดีภายนอกไม่ถือว่าเป็นการรักษาพระบัญญัติ พระเจ้ามีองค์เดียว จึงมีชีวิตเดียวที่เป็นของพระเจ้า พระองค์จะไม่ทรงยอมรับให้มีพระอื่น และความชอบธรรมที่ปลอมแปลงชีวิตของพระเจ้าไม่อาจหลอกลวงพระองค์ได้ ใครจะอวดอ้างว่าปฏิบัติต่อพระบัญญัติของพระเจ้า หากการปฏิบัตินั้นไม่ได้เกิดจากชีวิตของพระองค์ที่ดำเนินอยู่ในใจ การปฏิบัตินั้นเป็นความบาป อย่าลืมว่าความชอบธรรมของเราคือการรักษาพระบัญญัติของพระเจ้า ซึ่งเป็นไปได้โดยความเชื่อของพระเยซูคริสต์เท่านั้น เพราะ “การกระทำใดๆ ที่ไม่ได้เกิดจากความเชื่อก็เป็นบาปทั้งสิ้น” (โรม 14:23) {LBF 142.3}
