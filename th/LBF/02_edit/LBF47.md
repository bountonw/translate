---
chapter:
  number: 47
  title:
    th: การเติบโตแบบคริสเตียน
    en: Christian Growth
  url: https://egwwritings.org/?ref=en_PTUK.November.30.1893.p.551&para=1525.7246
  original: Waggoner--PT 11/30/1893
---

กระบวนการการเติบโตเป็นพัฒนาการของสิ่งที่ยังไม่เจริญผ่านระยะขั้นตอนต่างๆ ไปจนถึงสภาพที่สมบูรณ์ การเติบโตด้านจิตวิญญาณมีความเป็นไปได้และจำเป็นพอๆ กับการเติบโตฝ่ายร่างกาย ชีวิตด้านจิตวิญญาณเริ่มต้นด้วยการบังเกิดใหม่ คราวนั้นเราเป็นทารกในพระคริสต์ ถ้าเรายังคงเป็นทารกต่อไปเรื่อยๆ เราจะไม่สามารถเป็นทหารของไม้กางเขนที่รับใช้พระอาจารย์ด้วยความทรหดอดทนได้ เมื่อยังเป็นทารกเราไม่สามารถกินอาหารแข็งควบคู่กับ “น้ำนมอันบริสุทธิ์แห่งพระวจนะ” (1 เปโตร 2:2 TKJV) ซึ่งมีอยู่ในข่าวประเสริฐของพระคริสต์ได้ เราต้องมีการพัฒนาการจากสภาพที่เป็นทารกถึงการเป็นผู้ใหญ่ที่สมบูรณ์ในพระคริสต์ สิ่งนี้เป็นไปได้ด้วยกระบวนการเติบโตเท่านั้น {LBF 145.1}

การเจริญเติบโตมีส่วนประกอบสำคัญอะไรบ้าง เกือบทุกคนสามารถบอกได้ว่าพืชต้องการอะไรบ้างในการเติบโต แต่ดูเหมือนว่ามีน้อยคนที่รู้ว่ามีปัจจัยอะไรบ้างที่จำเป็นสำหรับการพัฒนาชีวิตคริสเตียน ที่จริงเราไม่ต้องยุ่งยากลำบากใจในการค้นหาประเด็นนี้ เพราะเราแต่ละคนก็เป็นเพียงพืชต้นหนึ่งในอุทยานของพระเจ้าเท่านั้น คือเป็นพืชฝ่ายจิตวิญญาณ ซึ่งเหมือนกับพืชผัก ที่ต้องการดินดี แสงแดด และน้ำที่เพียงพอ {LBF 145.2}

พระเจ้าทรงเตรียมสิ่งเหล่านี้สำหรับอุทยานของพระองค์ ส่วนพืชต่างๆ ก็มีแต่ซึมซับเอาสิ่งที่พระองค์ทรงเตรียมไว้นั้น และตรงนี้แหละที่เราซึ่งเป็นพืชฝ่ายจิตวิญญาณผิดแผกไปจากพืชในธรรมชาติ พระเจ้าทรงรำพันแก่เยเรมีย์ถึงคนของพระองค์สมัยนั้นว่า ถึงแม้พระองค์ทรงปลูกเขาไว้ “เป็นเถาองุ่นอย่างดี เป็นพันธุ์แท้ทั้งนั้น” แต่พวกเขา “เสื่อมทรามลงจนกลายพันธุ์ไป” (เยเรมีย์ 2:21) และทุกวันนี้ก็เป็นอย่างนั้นกับหลายคนที่ได้รับพระพรแบบเดียวกับคนในสมัยก่อน ไม่มีความบกพร่องอยู่ในสิ่งที่พระเจ้าทรงเตรียมไว้ แต่กลับมีหลักการชั่วที่เข้ามาในตัวพวกเขาจนธรรมชาติผิดเพี้ยนไปจากเดิม ผลก็คือการเสื่อมถอยและการสูญเสียทุกสิ่งที่ดีงามไปในที่สุด {LBF 145.3}

ตามธรรมชาติแล้วพืชจะหันไปทางดวงอาทิตย์ แต่ในอุทยานฝ่ายจิตวิญญาณของพระเจ้ามีบางต้นที่หันไปยังทิศทางตรงกันข้าม บางต้นพยายามโตด้วยกำลังของตัวเอง และแน่นอน เมื่อทำเช่นนี้การเติบโตก็ไม่เกิดขึ้น ลองจินตนาการดูว่าถ้ามีพืชต้นหนึ่งพากเพียรพยายามเติบโตด้วยกำลังของมันเอง (ถ้าพืชสามารถมีความพากเพียรได้) มันพยายามดีดตัวให้สูงขึ้น แข็งแรงขึ้น หยั่งรากลึกลงไปเอง แค่คิดก็น่าประหลาดแล้ว หากแต่ว่าหลายคนเข้าใจผิดว่าการเติบโตฝ่ายจิตวิญญาณของคริสเตียนก็เป็นเช่นนี้ แต่พระคริสต์ตรัสว่า “มีใครในพวกท่าน โดยความกระวนกระวาย อาจต่อความสูงให้ยาวออกไปอีกศอกหนึ่งได้หรือ” (ลูกา 12:25 TKJV) มีใครบ้างคิดที่จะรวบรวมกำลังเพื่อให้ตัวเองเติบโตให้สูงขึ้น {LBF 146.1}

เป็นความจริงที่การออกกำลังกายมีผลต่อการเติบโตอยู่บ้าง แต่ไม่ใช่สาเหตุที่ทำให้เติบโต เราไม่มีอะไรที่จะจุดประกายการเติบโตเลย แต่หลักการพัฒนาการมีอยู่ในทุกคนโดยธรรมชาติ มีอย่างเดียวที่เราพอจะทำได้คือ ให้ทำตามเงื่อนไขเพื่อหลักการแห่งการเจริญเติบโตจะทำงานของมันได้ ในโลกฝ่ายจิตวิญญาณก็เช่นกัน พระเจ้าทรงใส่หลักการแห่งการเติบโตเมื่อเราบังเกิดใหม่ พอและมีปัจจัยที่เหมาะสม ทารกในพระคริสต์จะเติบโตจนเป็นผู้ใหญ่เต็มตัว เราสามารถขัดขวางหรือถ่วงหลักการแห่งการเติบโตนี้ แต่เราไม่สามารถก่อหลักการนี้ให้เกิดขึ้น ส่วนพญามารนั้นรู้หลักการนี้ดี มันจึงหลอกคนให้เพียรพยายามเติบโตด้วยกำลังของเขาเอง มันอยากให้เราคิดว่า เพียงแต่เราทำบุญทำทานไว้เยอะๆ เราอาจต่อชีวิตฝ่ายจิตวิญญาณออกไปอีกสักศอกหนึ่งในพระคริสต์ คนทั้งหลายก็กระทำตามแผนนี้เรื่อยมาตั้งแต่สมัยโบราณจนถึงปัจจุบัน และก็คงทำต่อไปจนกว่าจะพบว่าไม่ได้ผล เขาพบว่าหลังจากพยายามทำดีมาหลายปี เขาไม่ได้เป็นคริสเตียนที่เข้มแข็งกว่าช่วงที่กลับใจใหม่ๆ ขึ้นมาเลย และก็ไม่ได้เติบโตขึ้นสู่บรรยากาศแห่งสวรรค์มากกว่าเมื่อครั้งเริ่มต้น เขาจึงท้อถอย และในขณะที่กำลังท้อถอยอยู่นั้นพญามารเข้ามาทดลอง เพราะเห็นว่าเขาพร้อมที่จะตกเป็นเหยื่อของมัน {LBF 146.2}

ไม่มีอุปสรรคอะไรที่จะทำให้การเติบโตของคริสเตียนเป็นไปไม่ได้ ปัญหาที่ผ่านมาคือเราไม่เข้าใจธรรมชาติของการเติบโต เราไม่เข้าใจเงื่อนไขและปัจจัยจำเป็นแห่งการเติบโต เพราะไม่ได้รับบทเรียนที่พระเจ้าทรงเปิดเผยอยู่ในพระวจนะและในธรรมชาติ พืชพันธ์ุต่างๆ โตขึ้นโดยไม่ต้องขวนขวาย มันเพียงแต่หันหน้าไปสู่ดวงอาทิตย์ และรับพลังจากลำแสงที่ส่องมา มันก็งอกขึ้นสู่แหล่งที่มาของพลังนั้น กระบวนการทั้งหมดคือการขยับตัวให้ใกล้กับแหล่งของชีวิต ส่วนในดินนั้นก็พบน้ำกับแร่ธาตุต่างๆ ที่ดูดซึมมาเป็นเนื้อเยื่อของพืช ตราบใดที่พืชยังหันไปหาแสงอาทิตย์หลักการธรรมชาติก็ดำเนินไป และพืชก็เติบโตตามกระบวนการที่พระผู้สร้างกำหนดให้มัน {LBF 146.3}

ต้นพืชฝ่ายจิตวิญญาณในอุทยานแห่งสวรรค์ก็ต้องเป็นอย่างนั้น คือต้องหันไปทางดวงอาทิตย์ เราไม่สามารถเติบโตได้ด้วยการมองที่ตัวเอง และการมองไปที่คนอื่นจะไม่ได้ทำให้เราโตขึ้น เราไม่ควรตะเกียกตะกายเพื่อซึมซับปัจจัยที่จะทำให้เราเติบโตและเข้มแข็งขึ้น แต่ให้กระบวนการซึมซับนั้นเป็นไปตาม “กฎของพระวิญญาณแห่งชีวิต” ที่พระเจ้าใส่ไว้ในตัวเรา “จงมีจิตใจเช่นนี้ในพวกท่านเหมือนอย่างที่มีในพระเยซูคริสต์” (ฟีลิปปี 2:5) [**Footnote: หนังสือฟีลิปปีฉบับภาษากรีกโบราณหลายฉบับแทนที่จะเขียนว่า “จงมี” เขียนว่า “จงยอมให้มี” ซึ่งพระคัมีภร์ภาษาอังกฤษฉบับคิงเจมส์ก็แปลมาจากฉบับเหล่านั้น ความหมายคือให้เรายินยอมต่อพระเจ้า เพื่อพระองค์จะทรงเป็นผู้ดำเนินการ] นี่เป็นสิ่งเดียวที่พระองค์ทรงปรารถนาให้เราทำ {LBF 147.1}

คนทั้งหลายทำสิ่งที่ขัดขวางงานของพระเจ้าอยู่ตลอดเวลาไม่อย่างใดก็อย่างหนึ่ง มักเอาความต้องการส่วนตัวมาขวางทางของพระเจ้าเสมอ เขาไม่ยอมมอบทางของตนให้เป็นไปตามน้ำพระทัย นี่แหละคืออุปสรรคทั้งหมดของการดำเนินชีวิตคริสเตียน ไม่ใช่อุปสรรคในการประพฤติ แต่อยู่ที่การเลือกที่ถูกต้อง ในการยินยอมต่อพระเจ้าแทนการทำตามใจตนเอง ในการมองที่พระคริสต์แทนสิ่งอื่น และยอมให้พระองค์ประทานน้ำพระทัยและพระวิญญาณบริสุทธิ์เข้ามาในใจ พระคริสต์ทรงเป็นดวงอาทิตย์ของเรา คือ “ดวงอาทิตย์แห่งความชอบธรรม” (มาลาคี 4:2) ถ้าเราจ้องมองไปที่พระองค์เหมือนที่พืชหันไปหาแสงอาทิตย์ที่ส่องมา ถ้าเราตั้งปณิธานไว้ว่าจะหันไปยังพระองค์เสมอและยืดตัวให้สูงขึ้นไปสู่แสงที่ฉายออกมาจากพระพักตร์ของพระองค์ เหมือนที่ต้นพืชหันไปสู่แหล่งชีวิตของมัน แล้วเราจะพบว่าการเติบโตที่เราต้องการนั้นไม่ได้ยากอย่างที่คิด {LBF 147.2}

ทั้งนี้ทั้งนั้น เราไม่ต้องคาดหวังที่จะรู้สึกว่าเรากำลังเติบโต เหมือนกับการวัดความสูงของเด็กทุกวันจะไม่เห็นความแตกต่าง ถ้าสมมุติว่าแทนที่พืชจะหันหาทางดวงอาทิตย์กลับหันเข้าหาตัวเองเพื่อจะดูว่ามันสูงเร็วขนาดไหนแล้ว การเติบโตก็ย่อมหยุดชะงัก คริสเตียนก็เช่นกัน การพยายามมองที่การเติบโตด้านจิตวิญญาณของตัวเองจะทำให้เราหยุดจากการเติบโตมากกว่าวิธีใดทั้งสิ้น {LBF 147.3}

ดังนั้นเราจึงไม่ควรท้อถอยเมื่อไม่รู้สึกถึงกระบวนการของการเติบโต มันกำลังเกิดขึ้นอยู่จริงเหมือนที่เป็นอยู่ในธรรมชาติ เราไม่จำเป็นต้องกังวลถึงผล เพราะผลก็จะเป็นไปตามที่อัครสาวกเปาโลเขียนในจดหมายที่ส่งไปยังคริสตจักรแห่งเมืองเอเฟซัส พร้อมด้วยคำอธิษฐานให้พวกเขาได้รับกำลังด้วยการสถิตอยู่ของพระวิญญาณบริสุทธ์ ท่านเขียนว่า “ให้พระคริสต์ประทับในใจของท่านโดยทางความเชื่อ ให้ท่านได้หยั่งรากและตั้งมั่นอยู่ในความรัก ข้าพเจ้าทูลขอให้ท่านสามารถเข้าใจร่วมกับธรรมิกชนทั้งหมดถึงความกว้าง ความยาว ความสูง และความลึก คือให้ซาบซึ้งในความรักของพระคริสต์ ซึ่งเกินความรู้ เพื่อพวกท่านจะได้รับความบริบูรณ์ของพระเจ้าอย่างเต็มเปี่ยม” (เอเฟซัส 3:17–19) {LBF 148.1}

พระเจ้าไม่ได้บอกให้เราเจริญขึ้นในความรู้ในตัวเองหรือในความบาปของตนหรือของเพื่อนบ้าน แต่ให้เจริญขึ้นใน “พระคุณและในความรู้ของพระเยซูคริสต์องค์พระผู้เป็นเจ้าและพระผู้ช่วยให้รอดของเรา” (2 เปโตร 3:18) เราคงไม่มีทางรู้จักพระคุณและคุณลักษณะต่างๆ ของพระองค์นอกจากจะได้เห็นเอง และเราจะไม่สามารถเห็นได้นอกจากจะมองไปที่พระองค์ {LBF 148.2}
