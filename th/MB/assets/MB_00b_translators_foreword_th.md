---
chapter:
  title:
    en: Translator's Foreword
    th: คำนำผู้แปล
---
หนังสือ *ปัญญาจากคำเทศนาบนภูเขา* ของนางเอเลน จี. ไวท์ ได้รับความนิยมตลอดมาตั้งแต่ตีพิมพ์ครั้งแรกเป็นภาษาอังกฤษเมื่อปี ค.ศ. 1896 (พ.ศ. 2439) จนถึงปัจจุบัน แม้ว่าสำนวนภาษาอังกฤษจะเปลี่ยนไปตามกาลเวลา หนังสือเล่มนี้ยังเป็นที่นิยมอย่างสูงท่ามกลางคนที่สนใจคำสอนของพระเยซูคริสต์ มีการแปลเป็นภาษาต่างๆ และแจกจำหน่ายไปทั่วโลก แต่เพิ่งได้รับการแปลเป็นภาษาไทยในครั้งนี้

*ปัญญาจากคำเทศนาบนภูเขา* ได้รับการแปลและตีพิมพ์เป็นภาษาไทยโดยความช่วยเหลือและแรงสนับสนุนจากหลายฝ่าย ซึ่งข้าพเจ้าขอถือโอกาสนี้ขอบคุณผู้ที่อยู่เบื้องหลังของความสำเร็จนี้ ได้แก่ คุณฮาร์วีย์ สเต็คที่ช่วยจัดเป็นรูปเล่ม อาจารย์สามารถ วงศ์นภาไพศาล ที่ช่วยตรวจทานและแปลบทกลอน และคุณดวง วิลสัน ภรรยาของข้าพเจ้า  ที่ช่วยขัดเกลาสำนวนภาษา และอีกหลายท่านที่มิได้กล่าวถึง หากมีความผิดพลาดประการใด ข้าพเจ้าต้องขออภัยไว้ ณ ที่นี้ด้วย

หนังสือเล่มนี้เป็นการอธิบายความหมายของคำเทศนาที่มีชื่อเสียงมากที่สุดของพระเยซูคริสต์ ซึ่งอาจมีบางท่านที่ยังไม่เคยได้อ่านคำเทศนานี้ของพระเยซู จึงแนบมาในตอนท้ายด้วยเพื่อประโยชน์ของผู้อ่าน

เมื่อร้อยยี่สิบกว่าปีที่แล้วตอนที่จัดพิมพ์ *ปัญญาจากคำเทศนาบนภูเขา* เป็นครั้งแรก คนส่วนใหญ่ในสหรัฐอเมริกายังคุ้นเคยกับข้อความและสำนวนของพระคริสตธรรมคัมภีร์ฉบับคิงเจมส์ (KJV) ฉะนั้นมีหลายครั้งที่ผู้เขียนใช้สำนวนจากพระคัมภีร์ฉบับดังกล่าวโดยไม่ได้อ้างบทและข้อ เพราะเป็นที่เข้าใจกันสำหรับผู้อ่านในสมัยนั้น บางครั้งไม่ใช้เครื่องหมายอ้างอิงด้วยซ้ำไป ซึ่งในปัจจุบันหลายคนอาจไม่คุ้นเคย ข้าพเจ้าจึงวางเครื่องหมายคำพูดและข้อพระคัมภีร์กำกับลงไปเพื่อความสะดวกในการอ่าน และมีเชิงอรรถอธิบายเพิ่มในบางจุด

ปัจจุบันมีพระคริสตธรรมคัมภีร์ที่แปลเป็นภาษาไทยอยู่อย่างน้อยเจ็ดฉบับที่หาซื้อได้ ข้าพเจ้าใช้ฉบับแปล ค.ศ. 2011 (THSV) เป็นพื้นฐาน ซึ่งถ้าตรงไหนไม่มีการระบุก็แสดงว่าอ้างอิงมาจากฉบับ THSV นั่นเอง ส่วนบางข้อข้าพเจ้าเลือกใช้พระคัมภีร์ฉบับแปลอื่นที่มีความหมายและอรรถรสตรงกับต้นฉบับมากกว่าซึ่งมีรหัสฉบับแปลกำกับอยู่ท้ายข้อพระคัมภีร์ อันได้แก่
    THSV = พระคริสตธรรมคัมภีร์ฉบับมาตรฐาน ค.ศ. 2011
    TKJV = พระคัมภีร์ฉบับคิงเจมส์ไทย
    TNCV = พระคริสตธรรมคัมภีร์ ฉบับอมตธรรมร่วมสมัย
    TH1971 = พระคริสตธรรมคัมภีร์ ฉบับ ค.ศ. 1971
    TH1940 = พระคริสตธรรมคัมภีร์ ฉบับ ค.ศ. 1940

นอกจากนี้มีอยู่ประมาณสองจุดที่ความหมายของข้อพระคัมภีร์ฉบับแปลภาษาไทยไม่ตรงกับภาษาอังกฤษและประเด็นของผู้เขียน ข้าพเจ้าจึงแปลโดยตรงจากภาษาอังกฤษเพื่อรักษาความหมายเดิมของผู้เขียนเอาไว้

ข้าพเจ้าขอมอบหนังสือ *ปัญญาจากคำเทศนาบนภูเขา* ไว้กับท่านโดยหวังว่าท่านจะรู้จักพระเยซูคริสต์มากยิ่งขึ้น และในการรู้จักพระองค์นั้นท่านจะได้พบสันติสุข คำตอบ และชีวิต

    ไบรอัน วิลสัน (บุญต้น)
    เบเรียน สปริงส์, มิชิแกน — 8 เมษายน ค.ศ. 2022