\#1--Tin-Hungh Hnamv Lungh Ndiev Mienh

Tin-Hungh zeix daaih nyei ga’naaiv caux Ging-Sou nyei waac fih hnangv nyei biux mengh Tin-Hungh za’gengh maaih hnyouv hnamv mienh. Mbuo nyei Tin-Dorngh Diex zoux ziangh maengc, cong-mengh, caux njien-youh, orn-lorqc nyei gorn-doqv.  Mangc gaax Tin-Hungh zeix daaih nyei ga'naaiv za’gengh nzueic yaac peix fuc haic. Tin-Hungh zeix daaih nyei nyungc horngh bun mienh maaih ninh mbuo qiemx zuqc longc nyei maanc muotc, yaac tengx mienh njien-youh. Maiv zeiz mienh hnangv, mv baac Tin-Hungh bun saeng-kuv hieh zoih buangh zuqc ninh mbuo qiemx zuqc longc nyei nyungc-nyungc.  Mba'hnoi ziux njang, mbiungc yaac duih njiec bun lungh ndiev kuh yiem. Baamh gen maaih nyei ndau-baengh, gemh hlang caux koiv bun cing Zeix Lungh Ndau Nyei Ziouv za'gengh hnamv haic Ninh zeix daaih nyei nyungc-nyungc. Tin-Hungh yaac hnoi-hnoi ceix bun ninh mbuo qiemx zuqc nyei nyanc hopv. Naaiv se ei Singx Nzung kuh muangx haic nyei waac gorngv— {SC 9.1}

	“*Da’faanh maaih maengc nyei ga’naaiv mangc jienv meih,*\
	*ziux horpc zuqc bun nyei ziangh hoc meih yaac bun nyanc hopv ninh mbuo.*\
	Meih zoux hnyouv jangv bun nyungc-nyungc maaih maengc nyei ga’naaiv duqv nyanc beuv.”*\(Singx Nzung 145:15, 16.) {SC 9.2}
	

Tin-Hungh zeix mienh maanh wuov zanc, Ninh zeix daaih cing-nzengc yaac maaih orn-lorqc.  Ninh zeix baamh gen zueic haic, maiv maaih dorngx nqemh yaac maiv maaih zuqc houv zuqc zioux nyei dongh linh om jienv. Laaix mienh baamz Tin-Hungh nyei leiz-latc, se bun cing Tin-Hungh maaih hnyouv hnamv mienh nyei leiz-latc, daic nyei jauv caux yietc zungv zeqc naanc ziouc bieqc daaih naaiv baamh gen.  Mv baac yiem zuiz bun daaih nyei naanc zingh mbu’ndongx mbuo corc mangc duqv buatc Tin-Hungh maaih hnyouv hnamv mienh.  Yiem Tin Deic Douh Sou 3:17 gorngv “Ndau ziouc laaix meih zoux nyei sic zuqc houv.” Mv baac, naaiv yiemc Ging-Sou haih faan daaih gorngv, “Ndau zuqc houv weic tengx meih” ei leiz se weic tengx mienh maanh.  Zuiz bun baamh mienh ndortv njiec ndo nyei, Tin-Hungh ziouc longc njimv-cou njimv-muonc
caux yiem seix zaangc nyei kuonx naanh weic tengx ninh mbuo hoqc hiuv dongh ninh mbuo qiemx zuqc hiuv, naaiv se ei jienv Ninh nyei za’eix mienh cingx daaih haih zuqc bouh faaux hlang.  Maiv gunv baamh gen ndortv njiec aiv, mv baac maiv zeiz kungx maaih kuonx hnyouv nyei sic hnangv. Yiem lungh ndiev mbuo duqv buatc ziex nyungc biux mengh maaih lamh hnamv dorngx; maaih camv-nyungc orn mbuo nyei hnyouv. Yiem lomc nyei njimv-cou
yaac maaih biangh, njimv-muonc youc maaih biouv. {SC 9.3}

Diuh diuh miev-maeng caux norm-norm biangh biux mengh Tin-Hungh zoux hnamv mienh nyei gorn. Ndaamh lungh nyei norqc baaux kuv muangx haic nyei nzung. Ndau-beih nyei biangh ndomh mau yaac nzueic bungx ndaang nyei qiex buangv lomc-ndiev. Nqemh hlang nyei ndiangx nzueic haic, ndiemh maeng nyei. Naaiv deix yietc zungv zoux zorng-zengx gorngv Zaangc Diex ziux goux Ninh nyei fu’jueiv yaac oix ninh mbuo maaih njien-youh. {SC 10.1}

Tin-Hungh nyei waac biux mengh Ninh nyei fiem-fingx. Tin-Hungh ganh yaac zunh yaangh Ninh hnamv mienh yaac korv-lienh mienh zungv maiv maaih soux mouc. Mose daux gaux wuov zanc, Ninh gorngv, “Tov meih bun yie buatc meih nyei njang-laangc maah!” Ziouv ziouc dau, “Yie oix hinc cuotv yie nyei yietc zungv njang-laangc nyei en jiex meih nyei nza’hmien.” (Cuotv I^yipv 33:18, 19.) Naaiv se Tin-Hungh nyei njang-laangc.  Ziouv jiex Mose nyei nza-hmien gorngv, “Ziouv, Ziouv, korv-lienh mienh, ceix en bun mienh nyei Tin-Hungh. Yie maiv qiex jiez siepv, za\\’gengh hnamv haic mienh, yaac ziepc zuoqv nyei. Yie ziepc zuoqv nyei hnamv mienh taux cin-cin doic mienh. Yie guangc zoux waaic zoux orqv caux baamz zuiz nyei sic.” (Cuotv I^yipv 34:6, 7.) Tin-Hungh “hnyouv ndaauv haic, haaix zanc yaac a’hneiv zoux longx bun mienh,” weic zuqc Ninh “a’hneiv ziepc zuoqv nyei hnamv mienh.” (Yonaa 4:2; Mikaa 7:18.) {SC 10.2}

Tin-Hungh longc ziex nyungc za’eix yiem Tin-Dorngh yaac yiem baamh gen weic bun cing Ninh hnamv haic mbuo, zungv maiv haih saauv maiv zienz. Ninh longc Ninh zeix daaih nyei ga’naaiv caux baamh mienh hnamv haic nyei biauv zong mienh weic tengx mbuo hiuv duqv Ninh.  Mv baac naaiv deix yietc zungv maiv nzoih zunh nyei biux mengh Ninh hnamv nyei jauv.  Maiv gunv naaiv deix nyungc horngh zoux zorng-zengx nyei mv baac mienh zuqc Zoux Longx Nyei Win-Wangv buang jienv hnyouv. Ninh mbuo ziouc gamh nziex Tin-Hungh, gorv nziex laaic Tin-Hungh ciouv nyei yaac maiv haih guangc mienh nyei zuiz.  Saadaan nduov mienh hnamv dorngc, gorngv Tin-Hungh nyei fiem-fingx hlo jiex wuov buonc se ciouv nyei dingc mienh nyei zuiz. Mienh ziouc gorv nziex laaic Tin-Hungh se ciouv haic nyei siemv zuiz jien, yaac zoux hnyouv hepc nyei zaeqv-ziouv.  Saadaan pien eix leiz gorngv Zeix Lungh Ndau Nyei Ziouv zanc-zanc zaah mangc mienh weic lorz qangx dingc zuiz haaix zanc mienh zoux dorngc.  Weic zorqv naaiv norm hmuangx haic nyei dongh linh bun nzaanx nzengc, Ziouv Yesu ziouc njiec daaih yiem baamh mienh mbu’ndongx biux mengh bun baamh mienh hiuv dingc gorngv Tin-Hungh maaih hnyouv hnamv mienh zungv jiex ndaangc haih ndorqc duqv taux. {SC 10.3}

Tin-Hungh nyei dorn yiem tin-dorngh njiec daaih weic bun cing Zaangc Diex. “Maiv maaih haaix dauh buatc jiex Tin-Hungh. Kungx maaih ninh nyei ndoqc Dorn, dongh yiem Zaangc Diex nyei ga’hlen wuov dauh, bun mbuo hiuv duqv Tin-Hungh hnangv.” (Yo^han 1:18.) “Cuotv liuz Dorn, caux Dorn bun hiuv wuov deix, maiv maaih haaix dauh hiuv duqv Die.” (Matv^taai 11:27.) Maaih nzunc maaih dauh sai-gorx tov Ziouv Yesu gorngv, “Ziouv aah! Tov meih bun yie mbuo buatc Zaangc Diex oc.” Ziouv Yesu ziouc dauc, “Filipv aah! Yie caux meih mbuo yiem lauh haic aqv. Meih corc maiv gaengh hiuv duqv yie fai? Haaix dauh buatc jiex yie se buatc jiex Zaangc Diex. Hnangv naaiv meih weic haaix diuc gorngv, ‘Tov bun yie mbuo buatc Zaangc Diex?’” (Yo^han 14:8, 9.) {SC 11.1}

Ziouv Yesu porv mengh Ninh yiem baamh gen oix zuqc zoux nyei gong gorngv, Ziouv “ginv yie daaih zunh kuv fienx mbuox mienh jomc mienh. Ninh paaiv yie daaih zunh mbuox zuqc wuonx nyei mienh ninh mbuo oix duqv bungx cuotv, yaac zunh mbuox m’zing maengh nyei mienh, ninh mbuo haih mangc duqv buatc, yaac bun zuqc mienh zoux doqc hoic wuov deix duqv bungx nqoi.” (Lugaa 4:18.) Naaiv se Ziouv Yesu nyei gong.  Ninh mingh norm-norm dorngx zoux kuv sic yaac zorc longx yietc zungv zuqc Saadaan hoic nyei mienh. Maaix ziex norm laangz maiv maaih haaix dauh butv baengc yaac maiv maaih haaix dauh nyei biauv maaih njunh nyei qiex mbui, weic zuqc Ninh zueih mungv zueih laangz yangh jiex ninh mbuo yiem nyei dorngx yaac zorc longx ninh mbuo nyei yietc zungv baengc tongx baengc zingh.  Ninh zoux nyei kuv sic bun cing Tin-Hungh paaiv Ninh zoux. Ninh yiem seix zaangc zoux nyei nyungc-nyungc biux mengh Ninh hnamv mienh yaac korv-lienh mienh. Ninh za’gengh korv-lienh mienh.  Ninh cuotv seix daaih zoux yietc dauh baamh mienh weic tengx duqv taux mienh qiemx zuqc nyei nyungc horngh. Mienh jomc mienh ndortv naanc ndongc haaix kouv yaac maiv gamh ziex lorz Ninh. Liemh fu’jueiv faix yaac hnamv Ninh. Ninh mbuo oix faaux nzueic Ninh nyei cing-mborqc, nuqv-nuqv nyei mangc jienv Ninh nyei hmien, weic zuqc Ninh nyei hmien-mueic njang, ziux Ninh nyei en-zingh yaac ziux ninh hnamv mienh. {SC 11.2}

Ziouv Yesu maiv muangh jienv yietc joux zien leiz, mv baac gorngv zien leiz nyei ziangh hoc Ninh nyei qiex bun cing Ninh hnamv haic muangx Ninh nyei mienh. Ninh zanc-zanc dorh leiz nyei gorngv waac yaac zoux hnyouv longx bun zuangx mienh. Ninh maiv gorngv jiex maiv horpc zuqc gorngv nyei waac-ciouv. Se gorngv maiv maaih gorn-baengx nor, ninh yaac maiv bun hnyouv mau nyei mienh zuqc mun. Ninh maiv guaix baamh mienh mau maiv maaih qaqv nyei dorngx. Ziouv Yesu gorngv zien leiz, mv baac Ninh haaix zanc gorngv se yiem Ninh hnamv mienh nyei hnyouv gorngv cuotv. Ninh daanh beih zaqc hnyouv njuotv nyei sic, maiv maaih sienx fim nyei hnyouv, caux zoux orqv zoux waaic nyei jauv;mv baac haaix zanc Ninh gorngv hniev guaix naaiv deix jauv-louc, Ninh yaac nyiemv jienv gorngv. Ninh weic Ye^lu^saa^lem Zingh nzauh nyiemv, weic zuqc benx ninh hnamv haic nyei Zingh. Naaiv norm zingh maiv kangv zipv Ninh, maiv gunv Ninh se dongh mingh Zaangc Diex wuov diuh jauv, yaac dongh zien leiz, yaac dongh ziangh maengc. Ye^lu^saa^lem Zingh nyei mienh nqemh Njoux Ziouv mv baac Ziouv Yesu corc korv-lienh ninh mbuo. Ninh yiem seix zaangc siev jienv ninh ganh weic longx-longx nyei tengx mienh. Ninh funx laanh laanh mienh weih jaaix. Ninh zoux nyei nyungc zeiv hnangv yietc laanh gueix mienh puix horpc Ninh se yiem Tin-Hungh daaih. Hnangv haaix yaac baac, Ninh longc suonc hnyouv mangc dauh dauh Tin-Hungh nyei naamh nyouz  yaac buatc dauh dauh se Ninh oix zuqc njoux nyei dorngc jauv mienh. {SC 12.1}

A’jang gorngv liuz se yiem seix zaangc Giduc biux mengh nyei fiem-fingx, se dongh Tin-Hungh nyei fiem-fingx. Yiem Zaangc Diex nyei hnyouv maaih korv-lienh mienh nyei en gan jienv Giduc liouc njiec taux maanc mienh.  Yesu se korv-lienh mienh nyei Njoux Ziouv, se dongh Tin-Hungh “daaih benx yietc dauh baamh mienh bun mienh buatc.” (1 Ti^mo^tai 3:16.) {SC 12.2}

Yesu yiem seix zaangc zoux nyei sic weic zuoqc yie mbuo nzuonx, Ninh siouc kouv siouc naanc yaac daic weic zuoqc yie mbuo nzuonx daaih. Ninh “zuqc diev mun;” yie mbuo ziouc haih maaih buonc yiem yietc liuz nyei njien-youh. Tin-Hungh nqoi nzuih bun Ninh maaih en-ceix caux zien leiz buangv nzengc nyei Dorn-hnamv leih maaih njang-laangc nyei tin-dorngh njiec taux zuqc zuiz baaic huv baaic waaic nyei baamh gen se zuqc daic zuqc houv zuqc zioux nyei dongh linh ormx jienv nyei baamh gen. Tin-Hungh nqoi nzuih bun Ziouv Yesu leih Ninh hnamv haic nyei Zaangc Diex caux zuangx fin-mienh fu-sux liuc leiz, weic mingh diev nyaiv, diev mienh mangc maiv faaux mueic, diev ganh zuqc baaic hmien, zuqc mienh nzorng, yaac zuqc daic. “Ninh zuqc dingc zuiz bun yie mbuo duqv baengh orn. Ninh zuqc mborqv faaux nziaamv bun yie mbuo duqv zorc longx.” (I^saa^yaa 53:5.) Mangc gaax yie mbuo nyei Njoux Ziouv yiem deic-bung-huaang, yiem Getc^se^maa^ni Huingx, yiem ziepc nzaangc jaax! Tin-Hungh nyei Dorn maiv maaih dorngx nqemh, mv baac Ninh ganh ndaam mienh nyei zuiz yaac nyiex mienh nyei zuiz-nipc. Jiex daaih Ninh caux Tin-Hungh dongh diuc hnyouv, mv baac Ninh zipv liuz mienh nyei zuiz Ninh ziouc haiz ninh ndaam wuov deix zuiz za’gengh siem haic, weic zuqc zuiz nqaeqv jienv bun mienh leih nqoi Tin-Hungh. Ninh ziouc bungx-sing bungx-qiex hnyouv mun nyei gorngv, “Yie nyei Tin-Hungh aah! Yie nyei Tin-Hungh! Meih weic haaix diuc guangc yie?” (Matv^taai 27:46.)  Ninh ndaam baamh mienh nyei zuiz youc hlo youc hniev, ziouc nqaeqv jienv bun Ninh leih go Tin-Hungh, yaac zoux bun Tin-Hungh nyei Dorn hnyouv mun, mba’nziu mbaaix. {SC 13.1}

Mv baac Ziouv Yesu siev maengc daic ndongc naaic siem maiv zeiz weic yuoqc Tin-Hungh hnamv mienh, bun Ninh maaih hnyouv njoux mienh. Zungv maiv zeiz! “Tin-Hungh ndong naaic hnamv lungh ndiev mienh cingx zorqv Ninh nyei ndoqv dorn.” (Yo^han 3:16.) Zaangc Diex hnamv mbuo, maiv zeiz laaix Ziouv Yesu fiqv mbuo nyei zuiz Ninh cingx daaih hnamv, mv baac ninh paaiv Ziouv Yesu fiqv zuiz weic zuqc Ninh hnamv mbuo. Tin-Hungh hnamv lungh ndiev mienh zungv maiv maaih soux mouc. Ninh ziouc longc Giduc zoux mbu’ndongx mienh weic tengx baamz zuiz dorngc jauv nyei baamh gen duqv zipv Ninh nyei en. Hnangv yiem 2 Ko^lin^to 5:19 faan zaqv nyei gorngv, “Tin-Hungh yiem Giduc gu’nyuoz, tengx baamh mienh caux Ninh horpc hnyouv.” Tin-Hungh caux Ninh nyei Dorn lomh nzoih siouc kouv. Ziouv Yesu diev kouv yiem Getc^se^maa^ni Huingx, yaac yiem Kaan^waa^li Mbong daic weic zuoqc mbuo nzuonx wuov zanc, Tin-Hungh ganh yaac haiz hnyouv mun. {SC 13.2}

Ziouv Yesu gorngv, “Zaangc Diex hnamv yie weic zuqc yie siev yie ganh nyei maengc daic. Yie siev yie nyei maengc weic aengx duqv maengc nzuonx.” (Yo^han 10:17). Eix leiz se, “Yie nyei Zaangc Diex hnamv meih mbuo ndongc naaic camv, Ninh cingx daaih hnamv yie jaa camv jienv faaux laaix yie siev yie ganh nyei maengc weic zuoqc meih mbuo nzuonx.  Yie div meih mbuo yaac zoux meih mbuo nyei Ndaam-daauh. Yie siev yie ganh nyei maengc yaac zipv meih nyei zaeqv caux meih baamz nyei zuiz.Zaangc Diex ziouc hnamv yie jaa camv jienv faaux,weic zuqc yie siev yie nyei maengc bun cing Tin-Hungh ‘baengh fim nyei, weic zuqc mienh baamz zuiz mv baac haaix dauh sienx kaux Yesu Giduc, Tin-Hungh bun wuov dauh caux ninh horpc hnyouv.’” (Lomaa 3:26) {SC 14.1}

Kungx maaih Tin-Hungh nyei Dorn hnangv haih zuoqc mbuo nzuonx, weic zuqc kungx maaih yiem Zaangc Diex nyei ga’hlen wuov dauh haih bun mbuo hiuv duqv Ninh. Dongh hiuv duqv Tin-Hungh maaih hnyouv hnamv mienh ndongc haaix jangv ndongc haaix ndo wuov dauh hnangv haih biux mengh bun mienh hiuv. Giduc nyunc siev guangc ndongc naaic camv weic tengx baamz zuiz mienh zungv saauv maiv zienz, kungx maaih naaiv nduqc nyungc hnangv haih biux mengh Tin-Hungh hnamv haic dorngc jauv nyei mienh maanh. {SC 14.2}

“Tin-Hungh ndongc naaic hnamv lungh ndiev mienh cingx zorqv ninh nyei ndoqc Dorn ceix bun ninh mbuo.” (Yo^han 3:16.) Tin-Hungh ceix bun Ninh nyei ndoqc Dorn maiv zeiz kungx weic bun Ninh yiem baamh mienh mbu’ndongx hnangv, mv baac weic ndaam mienh maanh nyei zuiz yaac div ninh mbuo zuqc dingc zuiz daic. Tin-Hungh ceix Ziouv Yesu bun baamz zuiz dorngc jauv nyei mienh maanh. Giduc ganh oix zuqc daaih benx yietc dauh baamh mienh. Oix zuqc ganh yiem sin haiz qiemx zuqc nyanc, qiemx zuqc hopv, qiemx zuqc bueix m’njormh. Dongh caux Tin-Hungh yiem yaac dongh Tin-Hungh wuov dauh daaih nitv fatv baamh mienh, yietc liuz yaac caeqv maiv nqoi. “Yesu maiv nyaiv heuc ninh mbuo zoux gorx-youz.” (Hipv^lu 2:11.)Yesu siev Ninh ganh nyei maengc daic waic div mbuo. Ninh zoux mbu’ndongx mienh, yaac zoux mbuo nyei Domh Gorx. Ninh yietc liuz yiem Tin-Hungh nyei nza’hmien maaih baamh mienh nyei sin ziouc duqv mbuox heuc Baamh Mienh nyei Dorn—bun cing Ninh daaih zoux yietc dauh dongh Ninh daaih zuoqc nzuonx nyei baamh mienh. Naaiv deix yietc zungv se weic tengx zuqc zuiz baaic waaic nyei baamh mienh bouh faaux hlang. Mienh cingx daaih haih zuangv Tin-Hungh nyei hnamv yaac maaih mbuonc zipv cing-nzengc nyei njien-youh. {SC 14.3}

Zuoqc mienh maanh nzuonx nyei jaax-zinh se Tin-Dorngh Diex ceix bun Ninh nyei ndoqc Dorn siev maengc weic mbuo daic.Naaiv horpc zuqc tengx mbuo corngh duqv hiuv, mbuo haih kaux Giduc duqv faaux ndongc haaix hlang. Singx Lingh tengx zoux gong-zoh Yo^han bieqc hnyouv taux Tin-Hungh hnamv mienh nyei hnyouv ndongc haaix hlang, ndongc haaix jangv, ndongc haaix ndo—se bieqc hnyouv Tin-Hungh hnamv haic a’lamh zuqc daic nyei mienh maanh.Ninh ziouc haiz hnamv yaac taaih Tin-Hungh.Mv baac ninh lorz maiv duqv waac gorngv puix duqv zuqc Tin-Hungh hnamv mienh nyei hnyouv ndongc naaiv hlo, en-zingh ndongc naaiv camv, ninh ziouc tov lungh ndiev mienh mangc. Ninh gorngv, “Mangc gaax Tin-Hungh ndongc haaix hnamv mbuo! Ninh bun mbuo duqv mbuox heuc Tin-Hungh nyei naamh nyouz.” (1 Yo^han 3:1). Naaiv deix jauv bun cing mienh nyei maengc ze’gengh maaih jaax. Mienh laaix baamz zuiz ziouc zuqc Mienv nyei Hungh Saadaan gunv jienv ninh mbuo. Laaix kaux Ziouv Yesu fiqv zuiz weic tengx mbuo duqv caux Tin-Hungh horpc hnyouv, Aa^ndam nyei zeiv-fun haih benx Tin-Hungh nyei naamh nyouz. Giduc zipv baamh mienh nyei fiem-fingx ziouc bouh mienh maanh faaux hlang. Dorngc zuiz mienh haih kaux Giduc ziouc haih puix duqv mbuox heuc “Tin-Hungh nyei naamh nyouz.” {SC 15.1}

Maiv maaih haaix dauh hnamv mienh ndongc Tin-Hungh hnamv. Mienh haih zoux Tin-Hungh nyei naamh nyouz se jaaix haic nyei ngaengc waac!  Zungv corngh maiv zaaic yaac hnamv mangc maiv zienz. Tin-Hungh hnamv lungh ndiev mienh yaac maiv lamh beiv dorngx mv baac lungh ndiev mienh zungv maiv hnamv ninh! Haaix dauh jangx taux naaic ziouc tengx ninh hnyouv suonc hnyouv mau yaac bun ninh maaih hnyouv oix ei jienv Tin-Hungh nyei za’eix. Yie mbuo gunv zaah mangc Tin-Hungh nyei fiem-fingx yiem ziepc nzaangc jaax ziux daaih nyei njang, mbuo gunv bieqc hnyouv Tin-Hungh korv-lienh mienh. Ninh hnyouv suonc, yaac guangc mienh nyei zuiz. Ninh youc baengh fim nyei. Mbuo yaac gunv mangc duqv cing taux saauv maiv zienz nyei zorng-zengx dongh biux mengh Tin-Hungh maaih hnyouv hnamv mienh yaac korv-lienh mienh zungv gauh camv zoux maa nyei mienh korv-lienh ninh dorngc jauv nyei fu’jueiv. {SC 15.2}
