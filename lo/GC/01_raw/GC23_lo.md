---
chapter:
  number: 23
  title:
    lo: “ສະຖານບໍຣິສຸດ” ແມ່ນຫຍັງ?
    en: What is the Sanctuary?
  word_count: 4,808
---

## {GC 409.1}

### ຄົ້ນຫາຄວາມຈິງໃນພຣະຄຳພີ

ຂໍ້ພຣະຄຳພີທີ່ເໜືອສິ່ງອື່ນໃດເປັນທັງພື້ນຖານ ແລະ ເສົາຫຼັກຂອງຄວາມເຊື່ອເລື່ອງການສະເດັດມາຄັ້ງທີສອງຂອງພຣະຄຣິສ ຫຼາຍກວ່າຂໍ້ອື່ນໆ ແມ່ນຄຳປະກາດທີ່ວ່າ: “ຢູ່ນານສອງພັນສາມຮ້ອຍວັນ ແລ້ວສະຖານບໍຣິສຸດນັ້ນຈະໄດ້ຮັບການຊຳລະ.” (ດານີເອນ 8:14 TKJV). ຖ້ອຍຄຳເຫຼົ່ານີ້ເປັນຄຳທີ່ລຶ້ງເຄີຍສຳລັບທຸກຄົນທີ່ເຊື່ອວ່າ ອົງພຣະຜູ້ເປັນເຈົ້າຈະສະເດັດມາໃນອີກບໍ່ດົນ. ຄົນຈຳນວນຫຼາຍພັນໄດ້ເອົາຄຳພະຍາກອນນີ້ເປັນຄຳຂວັນປະຈຳຄວາມເຊື່ອຂອງພວກເຂົາ ແລະ ໄດ້ເວົ້າຕໍ່ໆ ກັນຈາກຄົນສູ່ຄົນ. ທຸກຄົນຮູ້ສຶກວ່າຄວາມຫວັງອັນແຮງກ້າທີ່ສຸດ ແລະ ຄວາມປາຖະໜາອັນເລິກເຊິ່ງທີ່ສຸດຂອງພວກເຂົາແມ່ນຂຶ້ນຢູ່ກັບເຫດການທີ່ໄດ້ທຳນວາຍໄວ້ໃນຄຳພະຍາກອນດັ່ງກ່າວ. ໄລຍະເວລາແຫ່ງຄຳພະຍາກອນນີ້ຈະຄົບບໍຣິບູນໃນລະດູໃບໄມ້ຫຼົ່ນຂອງປີ 1844. ເຊັ່ນດຽວກັນກັບຄຣິສຕຽນກຸ່ມອື່ນໆ, ຊາວແອັດເວນຕິສໃນຕອນນັ້ນເຊື່ອວ່າໂລກ ຫຼື ບາງສ່ວນຂອງໂລກ ເປັນສະຖານບໍຣິສຸດທີ່ຄຳພະຍາກອນກ່າວເຖິງ. ພວກເຂົາເຂົ້າໃຈວ່າການຊຳລະສະຖານບໍຣິສຸດນັ້ນໝາຍເຖິງການຊຳລະລ້າງໂລກດ້ວຍໄຟໃນວັນສຸດທ້າຍ ແລະ ເຊື່ອວ່າ ເຫດການນີ້ຈະເກີດຂຶ້ນເມື່ອພຣະຄຣິສສະເດັດມາຄັ້ງທີສອງ. ດ້ວຍເຫດນີ້, ພວກເຂົາຈຶ່ງສະຫຼຸບວ່າພຣະຄຣິສຈະສະເດັດກັບມາໃນປີ 1844. {GC 409.1}

## {GC 409.2}

ແຕ່ເມື່ອເວລາທີ່ກຳນົດໄວ້ໄດ້ຜ່ານໄປ, ອົງພຣະຜູ້ເປັນເຈົ້າບໍ່ໄດ້ສະເດັດມາ. ຜູ້ທີ່ເຊື່ອຮູ້ວ່າພຣະຄຳຂອງພຣະເຈົ້າເປັນຄວາມຈິງແນ່ນອນ, ດັ່ງນັ້ນການຕີຄວາມໝາຍຂອງຄຳພະຍາກອນຂອງພວກເຂົາຕ້ອງມີຄວາມຜິດພາດ, ແຕ່ຂໍ້ຜິດພາດນັ້ນຢູ່ບ່ອນໃດ? ຫຼາຍຄົນໄດ້ແກ້ບັນຫາຢ່າງບໍ່ຮອບຄອບໂດຍການປະຕິເສດວ່າໄລຍະເວລາ 2,300 ວັນດັ່ງກ່າວໄດ້ສິ້ນສຸດລົງໃນປີ 1844. ບໍ່ມີເຫດຜົນອື່ນສຳລັບການປະຕິເສດນີ້ນອກຈາກວ່າພຣະຄຣິສບໍ່ໄດ້ສະເດັດມາໃນເວລາທີ່ພວກເຂົາຄາດຫວັງໄວ້. ພວກເຂົາໂຕ້ຖຽງວ່າຖ້າໄລຍະເວລາແຫ່ງຄຳພະຍາກອນໄດ້ສິ້ນສຸດລົງໃນປີ 1844 ແລ້ວ, ພຣະຄຣິສກໍຄວນສະເດັດກັບມາເພື່ອຊຳລະສະຖານບໍຣິສຸດໂດຍການຊຳລະລ້າງໂລກດ້ວຍໄຟ ແລະ ເນື່ອງຈາກພຣະອົງບໍ່ໄດ້ສະເດັດມາ ສະນັ້ນກໍເປັນໄປບໍ່ໄດ້ທີ່ຄໍາພະຍາກອນດັ່ງກ່າວໄດ້ສິ້ນສຸດລົງແລ້ວ. {GC 409.2}

## {GC 410.1}(edit to here)

ການຍອມຮັບຂໍ້ສະຫຼຸບນີ້ ເທົ່າກັບເປັນການປະຕິເສດວິທີການຄຳນວນໄລຍະເວລາແຫ່ງຄຳພະຍາກອນທີ່ພວກເຂົາເຄີຍນຳໃຊ້. ກ່ອນໜ້ານັ້ນພວກເຂົາໄດ້ພົບວ່າ ໄລຍະເວລາ 2,300 ວັນນັ້ນເລີ່ມຕົ້ນເມື່ອພຣະບັນຊາຂອງກະສັດອາກຕາເຊເຊັດໃນການບູລະນະ ແລະ ສ້າງນະຄອນເຢຣູຊາເລັມຂຶ້ນໃໝ່ມີຜົນບັງຄັບໃຊ້ ເຊິ່ງກົງກັບລະດູໃບໄມ້ຫຼົ່ນໃນປີ 457 ກ່ອນ ຄ.ສ. ເມື່ອເລີ່ມຕົ້ນຈາກຈຸດນີ້, ທຸກຢ່າງທີ່ພະຍາກອນໄວ້ໃນດານີເອນ 9:25–27 ສາມາດອະທິບາຍໄດ້ຢ່າງສອດຄ່ອງກັນ. ໄລຍະເວລາ 69 ອາທິດ ຫຼື 483 ປີທຳອິດຂອງຄຳພະຍາກອນ 2,300 ປີ ສິ້ນສຸດລົງທີ່ພຣະເມຊີອາ, ຜູ້ຖືກເຈີມໄວ້. ພຣະຄຣິສໄດ້ຮັບບັບຕິສະມາ ແລະ ຖືກເຈີມດ້ວຍພຣະວິນຍານບໍຣິສຸດໃນປີ ຄ.ສ. 27, ເຊິ່ງສຳເລັດຕາມຄຳພະຍາກອນຢ່າງຖືກຕ້ອງແນ່ນອນ. ໃນຊ່ວງເຄິ່ງກາງຂອງອາທິດທີເຈັດສິບ, ພຣະເມຊີອາຈະຖືກຕັດອອກ. ສາມປີເຄິ່ງຫຼັງຈາກການຮັບບັບຕິສະມາ, ພຣະຄຣິສຖືກຄຶງທີ່ໄມ້ກາງແຂນໃນລະດູໃບໄມ້ປົ່ງປີ ຄ.ສ. 31. ເຈັດສິບອາທິດ ຫຼື 490 ປີ ແມ່ນກຳນົດໄວ້ສຳລັບຊາວຢິວໂດຍສະເພາະ. ເມື່ອໄລຍະເວລານີ້ສິ້ນສຸດລົງ, ຊົນຊາດຢິວໄດ້ປະຕິເສດພຣະຄຣິສຢ່າງສົມບູນໂດຍການຂົ່ມເຫັງພວກສາວົກຂອງພຣະອົງ; ໃນເວລານັ້ນພວກອັກຄະສາວົກຫັນໄປປະກາດແກ່ຄົນຕ່າງຊາດ, ເຊິ່ງກົງກັບປີ ຄ.ສ. 34. ເມື່ອສິ້ນສຸດ 490 ປີທຳອິດຂອງ 2,300 ປີ, ຍັງເຫຼືອອີກ 1,810 ປີ. ຈາກປີ ຄ.ສ. 34 ບວກກັບອີກ 1,810 ປີກໍມາເຖິງປີ 1844. ທູດສະຫວັນກ່າວວ່າ, “ແລ້ວສະຖານບໍຣິສຸດນັ້ນຈະໄດ້ຮັບການຊຳລະ.” ກ່ອນທີ່ຈະເຖິງຈຸດນີ້, ລາຍລະອຽດທຸກຢ່າງຂອງຄຳພະຍາກອນໄດ້ສຳເລັດລົງຢ່າງບໍ່ມີຂໍ້ສົງໄສຕາມເວລາທີ່ກຳນົດໄວ້. {GC 410.1}

## {GC 410.2}

ດ້ວຍການຄຳນວນແບບນີ້, ທຸກສິ່ງກໍປາກົດຊັດເຈນ ແລະ ສອດຄ່ອງກັນ, ຍົກເວັ້ນແຕ່ວ່າບໍ່ປາກົດມີເຫດການໃດເກີດຂຶ້ນໃນປີ 1844 ທີ່ເຫັນໄດ້ວ່າກົງກັບການຊຳລະສະຖານບໍຣິສຸດ. ການປະຕິເສດວ່າໄລຍະເວລາດັ່ງກ່າວສິ້ນສຸດລົງໃນປີນັ້ນ ກໍເທົ່າກັບເຮັດໃຫ້ລະບົບການຕີຄວາມໝາຍທັງໝົດເກີດຄວາມສັບສົນວຸ້ນວາຍ ແລະ ເປັນການປະຖິ້ມຄວາມເຂົ້າໃຈທີ່ໄດ້ຮັບການພິສູດຢ່າງຊັດເຈນໂດຍຄຳພະຍາກອນທີ່ສຳເລັດແລ້ວ. {GC 410.2}

## {GC 410.3}

ຢ່າງໃດກໍຕາມ, ພຣະເຈົ້າຊົງເປັນຜູ້ນຳໄພ່ພົນຂອງພຣະອົງໃນຂະບວນການອັນຍິ່ງໃຫຍ່ແຫ່ງການປະກາດການສະເດັດມາຂອງພຣະອົງ; ຣິດອຳນາດ ແລະ ສະຫງ່າຣາສີຂອງພຣະອົງຢູ່ກັບວຽກງານນີ້; ພຣະອົງຈະບໍ່ປະໃຫ້ການປະກາດເລື່ອງການສະເດັດມາຈົບລົງໃນຄວາມມືດມົນ ແລະ ຄວາມສິ້ນຫວັງ, ເຊິ່ງຈະເປັນເຫດໃຫ້ຄົນກ່າວຫາວ່າການປະກາດນັ້ນເກີດຈາກຄວາມຄັ່ງສາສະໜາ ແລະ ບໍ່ມີມູນຄວາມຈິງ. ພຣະອົງຈະບໍ່ປະປ່ອຍໃຫ້ພຣະຄຳຂອງພຣະອົງຖືກບິດເບືອນຍ້ອນຄວາມສົງໄສ ຫຼື ຍ້ອນຄວາມຄຸມເຄືອອັນບໍ່ແນ່ນອນ. ເຖິງແມ່ນວ່າຫຼາຍຄົນໄດ້ປະຖິ້ມການຄຳນວນໄລຍະເວລາຕາມຄຳພະຍາກອນທີ່ເຄີຍເຊື່ອຖືມາກ່ອນ ແລະ ປະຕິເສດຄວາມຖືກຕ້ອງຂອງຂະບວນການທີ່ອີງໃສ່ການຄຳນວນນັ້ນ, ຄົນອື່ນໆ ບໍ່ຍອມປະຖິ້ມຫຼັກຄວາມເຊື່ອ ແລະ ປະສົບການທີ່ໄດ້ຮັບການຢືນຢັນໂດຍພຣະຄຳພີ ແລະ ການເປັນພະຍານຂອງພຣະວິນຍານບໍຣິສຸດ. ພວກເຂົາເຊື່ອວ່າໄດ້ນຳໃຊ້ຫຼັກການຕີຄວາມໝາຍທີ່ຖືກຕ້ອງໃນການສຶກສາຄຳພະຍາກອນ ແລະເຊື່ອວ່າພວກຕົນມີໜ້າທີ່ໃນການຮັກສາຄວາມຈິງທີ່ໄດ້ຮຽນຮູ້ມາແລ້ວ ພ້ອມທັງສືບຕໍ່ການຄົ້ນຄວ້າພຣະຄຳພີໃນແນວທາງດຽວກັນ. ພວກເຂົາອະທິຖານຢ່າງຈິງຈັງ, ທົບທວນຈຸດຢືນຂອງຕົນ, ແລະ ສຶກສາພຣະຄຳພີເພື່ອຄົ້ນຫາຂໍ້ຜິດພາດ. ເມື່ອບໍ່ພົບຂໍ້ຜິດພາດໃນການຄຳນວນໄລຍະເວລາຕາມຄຳພະຍາກອນ, ພວກເຂົາຈຶ່ງຫັນມາສຶກສາເລື່ອງສະຖານນະມັດສະການ ຫຼື ສະຖານບໍຣິສຸດໃຫ້ລະອຽດຍິ່ງຂຶ້ນ. {GC 410.3}

## {GC 411.1}

ໃນການຄົ້ນຄວ້ານັ້ນ, ພວກເຂົາໄດ້ພົບວ່າບໍ່ມີຫຼັກຖານໃນພຣະຄຳພີທີ່ສະໜັບສະໜູນມຸມມອງຂອງຄົນທົ່ວໄປວ່າໂລກເປັນສະຖານບໍຣິສຸດທີ່ຄຳພະຍາກອນກ່າວເຖິງ, ແຕ່ພວກເຂົາກັບພົບຄຳອະທິບາຍຢ່າງຄົບຖ້ວນໃນພຣະຄຳພີກ່ຽວກັບສະຖານນະມັດສະການ ພ້ອມດ້ວຍລັກສະນະ, ສະຖານທີ່ຕັ້ງ ແລະ ພິທີການຕ່າງໆ ຂອງສະຖານນະມັດສະການດັ່ງກ່າວ. ຖ້ອຍຄຳຂອງຜູ້ຂຽນພຣະຄຳພີຊັດເຈນ ແລະ ຄົບຖ້ວນພຽງພໍຈົນເຮັດໃຫ້ເລື່ອງນີ້ເປັນທີ່ແນ່ນອນໂດຍບໍ່ມີຂໍ້ສົງໄສ. ອາຈານໂປໂລຂຽນໃນພຣະທຳເຮັບເຣີວ່າ: “ພັນທະສັນຍາເດີມນັ້ນມີກົດລະບຽບກ່ຽວກັບການນະມັດສະການ ແລະ ມີສະຖານນະມັດສະການຂອງໂລກນີ້ ຫໍເຕັນຖືກຕັ້ງຂຶ້ນ. ໃນຫ້ອງທຳອິດມີຫຼັກຕະກຽງ ແລະ ໂຕະກັບເຂົ້າຈີ່ສັກສິດ ເອີ້ນຫ້ອງນີ້ວ່າສະຖານທີ່ບໍຣິສຸດ. ທາງຫຼັງຜ້າກັ້ງຊັ້ນທີສອງແມ່ນຫ້ອງທີ່ເອີ້ນວ່າສະຖານທີ່ສັກສິດທີ່ສຸດ, ໃນຫ້ອງນີ້ມີແທ່ນບູຊາທີ່ເຮັດດ້ວຍຄຳສຳລັບເຜົາເຄື່ອງຫອມ ແລະ ມີຫີບພັນທະສັນຍາທີ່ໂອບດ້ວຍຄຳ. ພາຍໃນຫີບນີ້ມີຂັນຄຳທີ່ບັນຈຸມານາ, ໄມ້ຄ້ອນເທົ້າຂອງອາໂຣນທີ່ແຕກໜໍ່ອອກມາ ແລະ ແຜ່ນຫີນແຫ່ງພັນທະສັນຍາ. ຢູ່ເທິງຫີບນັ້ນມີຮູບເຄຣຸບແຫ່ງສະຫງ່າລາສີ ກາງປີກປົກຄຸມຝາອັດຫີບ.” (ເຮັບເຣີ 1–5 LCV) {GC 411.1}

## {GC 411.2}

ສະຖານນະມັດສະການທີ່ອາຈານໂປໂລກ່າວເຖິງໃນຂໍ້ນີ້ແມ່ນຫໍເຕັນສັກສິດທີ່ໂມເຊສ້າງຂຶ້ນຕາມພຣະບັນຊາຂອງພຣະເຈົ້າ ເພື່ອໃຫ້ເປັນບ່ອນປະທັບໃນໂລກຂອງພຣະເຈົ້າຜູ້ສູງສຸດ. ພຣະບັນຊານັ້ນມາເຖິງໂມເຊໃນຂະນະທີ່ເພິ່ນຢູ່ເທິງພູເຂົາກັບພຣະເຈົ້າວ່າ: “ຊາວອິດສະຣາເອນຕ້ອງສ້າງຫໍເຕັນສັກສິດສຳລັບເຮົາ ເພື່ອວ່າເຮົາຈະຢູ່ທ່າມກາງພວກເຂົາ.” (ອົບພະຍົບ 25:8). ໃນຂະນະນັ້ນຊາວອິສຣາເອນເດີນທາງຜ່ານຖິ່ນແຫ້ງແລ້ງກັນດານ, ຫໍເຕັນສັກສິດຈຶ່ງຖືກອອກແບບໃຫ້ສາມາດເຄື່ອນຍ້າຍໄດ້; ເຖິງຢ່າງນັ້ນ ມັນກໍຍັງເປັນສິ່ງປຸກສ້າງທີ່ມີຄວາມສະຫງ່າງາມຍິ່ງແທ້. ຝາຂ້າງຂອງຫໍເຕັນສັກສິດເຮັດດ້ວຍໄມ້ແປ້ນແປກທີ່ໂອບດ້ວຍຄຳຢ່າງໜາ ແລະ ຕັ້ງຢູ່ເທິງຕີນຮອງເຊິ່ງເຮັດດ້ວຍເງິນ. ສ່ວນຫຼັງຄາແມ່ນເຮັດຈາກຜ້າກັ້ງຫຼາຍຊັ້ນ, ໂດຍຊັ້ນນອກສຸດເປັນໜັງສັດ ແລະ ຊັ້ນໃນສຸດເປັນຜ້າປ່ານເນື້ອລະອຽດທີ່ປັກລວດລາຍຮູບເຄຣຸບຢ່າງງົດງາມ. ນອກຈາກເດີ່ນຂ້າງນອກທີ່ມີແທ່ນບູຊາສຳລັບເຜົາເຄື່ອງຖວາຍບູຊາແລ້ວ, ຫໍເຕັນສັກສິດເອງປະກອບດ້ວຍສອງຫ້ອງຄື: ສະຖານທີ່ສັກສິດ ແລະ ສະຖານທີ່ສັກສິດທີ່ສຸດ. ສອງຫ້ອງນີ້ຖືກແຍກອອກຈາກກັນດ້ວຍຜ້າກັ້ງລາຄາແພງອັນງົດງາມ. ມີຜ້າກັ້ງອີກຜືນໜຶ່ງທີ່ຄ້າຍຄືກັນປິດທາງເຂົ້າຫ້ອງທຳອິດ. {GC 411.2}

## {GC 412.1}

### ສະຖານທີ່ສັກສິດ ແລະ ສະຖານທີ່ສັກສິດທີ່ສຸດ

ໃນສະຖານທີ່ສັກສິດຢູ່ດ້ານໃຕ້ມີຫຼັກຕະກຽງທີ່ມີຕະກຽງເຈັດໜ່ວຍ ເຊິ່ງສ່ອງແສງໃຫ້ຫໍເຕັນສັກສິດທັງກາງເວັນ ແລະ ກາງຄືນ; ທາງດ້ານເໜືອມີໂຕະສຳລັບເຂົ້າຈີ່ຖວາຍ. ຢູ່ຕໍ່ໜ້າຜ້າກັ້ງທີ່ແຍກສະຖານທີ່ສັກສິດຈາກສະຖານທີ່ສັກສິດທີ່ສຸດແມ່ນແທ່ນບູຊາຄຳສຳລັບເຜົາເຄື່ອງຫອມ, ຈາກບ່ອນນັ້ນກິ່ນຫອມພ້ອມຄຳອະທິຖານຂອງຊາວອິດສະຣາເອນໄດ້ລອຍຂຶ້ນໄປຕໍ່ເບື້ອງພຣະພັກພຣະເຈົ້າທຸກມື້ທຸກວັນ. {GC 412.1}

## {GC 412.2}

ໃນສະຖານທີ່ສັກສິດທີ່ສຸດມີຫີບພັນທະສັນຍາຕັ້ງຢູ່, ເຊິ່ງເຮັດດ້ວຍໄມ້ທີ່ມີລາຄາແພງ ແລະ ຫໍ່ຫຸ້ມດ້ວຍຄຳ, ເປັນບ່ອນເກັບແຜ່ນຫີນສອງແຜ່ນທີ່ພຣະເຈົ້າຊົງຈາລຶກພຣະບັນຍັດສິບປະການໄວ້. ມີຝາອັດຫີບພັນທະສັນຍາເອີ້ນວ່າ ພຣະທີ່ນັ່ງແຫ່ງພຣະກະຣຸນາ ເຊິ່ງເປັນຊິ້ນງານທີ່ເຮັດດ້ວຍຝີມືປານີດງົດງາມ. ມີຮູບເຄຣຸບສອງຕົນຢູ່ເທິງຝາອັດນັ້ນຂ້າງລະຕົນ, ທັງຝາອັດ ແລະ ເຄຣຸບເປັນຄຳບໍຣິສຸດເນື້ອດຽວກັນ. ໃນຫ້ອງສັກສິດທີ່ສຸດນີ້ ພຣະເຈົ້າຊົງປາກົດໃນແສງຣັດສະໝີອັນເຈີດຈ້າລະຫວ່າງຮູບເຄຣຸບທັງສອງ. {GC 412.2}

## {GC 412.3}

ຫຼັງຈາກຊາວເຮັບເຣີຍ້າຍໄປຕັ້ງຖິ່ນຖານໃນແຜ່ນດິນການາອານ, ພຣະວິຫານຂອງກະສັດໂຊໂລໂມນຖືກສ້າງຂຶ້ນມາແທນຫໍສັກສິດ. ເຖິງແມ່ນວ່າພຣະວິຫານນີ້ເປັນໂຄງສ້າງຖາວອນ ແລະ ມີຂະໜາດໃຫຍ່ກວ່າ ແຕ່ກໍຍັງຮັກສາສັດສ່ວນດຽວກັນ ແລະ ມີການຕົບແຕງທີ່ຄ້າຍຄືກັນກັບຫໍເຕັນສັກສິດ. ສະຖານນະມັດສະການຢູ່ໃນຮູບແບບນີ້ຈົນກະທັ້ງຖືກທຳລາຍໂດຍຊາວໂຣມັນໃນປີ ຄ.ສ. 70, ຍົກເວັ້ນໃນສະໄໝຂອງດານີເອນທີ່ມັນຖືກທຳລາຍໄປຊົ່ວຄາວ. {GC 412.3}

## {GC 412.4}

ເທົ່າທີ່ພຣະຄຳພີບັນທຶກໄວ້, ນີ້ແມ່ນສະຖານບໍຣິສຸດບ່ອນດຽວທີ່ເຄີຍມີຢູ່ໃນໂລກ. ອາຈານໂປໂລກ່າວວ່າ, ນີ້ແມ່ນສະຖານສັກສິດແຫ່ງພັນທະສັນຍາເດີມ. ແລ້ວພັນທະສັນຍາໃໝ່ມີສະຖານບໍຣິສຸດສັກສິດບໍ? {GC 412.4}

## {GC 413.1}

ເມື່ອກັບໄປອ່ານພຣະທຳເຮັບເຣີ, ຜູ້ສະແຫວງຫາຄວາມຈິງພົບວ່າຂໍ້ຄວາມຂອງອາຈານໂປໂລທີ່ກ່າວໄວ້ຂ້າງເທິງໄດ້ຊີ້ໄປຍັງສະຖານບໍຣິສຸດແຫ່ງທີ່ສອງ ຫຼື ສະຖານສັກສິດແຫ່ງພັນທະສັນຍາໃໝ່. ອາຈານໂປໂລກ່າວວ່າ: “ແທ້ຈິງເຖິງແມ່ນພັນທະສັນຍາເດີມນັ້ນກໍຍັງໄດ້ມີກົດສຳລັບການບົວລະບົດໃນພິທີນະມັສການ ແລະໄດ້ມີສະຖານອັນບໍຣິສຸດສຳລັບໂລກນີ້.” (ເຮັບເຣີ 9:1 TKJV). ຄຳວ່າ “ກໍຍັງ” ໃນຂໍ້ນີ້ສະແດງວ່າອາຈານໂປໂລໄດ້ກ່າວເຖິງສະຖານບໍຣິສຸດສັກສິດກ່ອນໜ້ານີ້. ເມື່ອກັບໄປອ່ານເຮັບເຣີບົດທີແປດຕອນຕົ້ນກໍພົບຂໍ້ຄວາມທີ່ຂຽນໄວ້ວ່າ “ເລື່ອງທີ່ເຮົາກຳລັງເວົ້າຢູ່ນີ້ມີຂໍ້ສຳຄັນ ຄືພວກເຮົາມີພຣະມະຫາປະໂຣຫິດຢ່າງນີ້ ຄືພຣະມະຫາປະໂຣຫິດຜູ້ປະທັບຢູ່ເບື້ອງຂວາພຣະທີ່ນັ່ງຂອງຜູ້ຊົງຣິດເດຊານຸພາບໃນສະຫວັນ. ພຣະອົງບົວລະບັດຮັບໃຊ້ເປັນມະຫາປະໂຣຫິດຢູ່ໃນສະຖານທີ່ສັກສິດທີ່ສຸດ ຄືຢູ່ໃນຫໍເຕັນສັກສິດອັນແທ້ຈິງ ເຊິ່ງບໍ່ແມ່ນມະນຸດເປັນຜູ້ຕັ້ງຂຶ້ນ ແຕ່ແມ່ນອົງພຣະຜູ້ເປັນເຈົ້າໄດ້ຊົງຕັ້ງໄວ້.” (ເຮັບເຣີ 8:1, 2). {GC 413.1}

## {GC 413.2}

ນີ້ແມ່ນສະຖານບໍຣິສຸດແຫ່ງພັນທະສັນຍາໃໝ່. ສະຖານສັກສິດແຫ່ງພັນທະສັນຍາເດີມແມ່ນຫໍສັກສິດທີ່ໂມເຊເປັນຜູ້ສ້າງຂຶ້ນ. ແຕ່ສະຖານສັກສິດອີກແຫ່ງໜຶ່ງແມ່ນອົງພຣະຜູ້ເປັນເຈົ້າເປັນຜູ້ສ້າງຂຶ້ນ, ບໍ່ແມ່ນມະນຸດ. ໃນສະຖານບໍຣິສຸດທຳອິດມະນຸດຮັບໃຊ້ຕາມໜ້າທີ່ປະໂຣຫິດ. ໃນສະຖານນະມັດສະການແຫ່ງທີ່ສອງພຣະຄຣິສຮັບໃຊ້ຢູ່ເບື້ອງຂວາພຣະຫັດຂອງພຣະເຈົ້າໃນຖານະມະຫາປະໂຣຫິດຂອງເຮົາ. ສະແດງວ່າມີສະຖານສັກສິດແຫ່ງໜຶ່ງໃນໂລກ ແລະ ມີອີກແຫ່ງໜຶ່ງໃນສະຫວັນ. {GC 413.2}

## {GC 413.3}

ນອກຈາກນັ້ນຫໍເຕັນສັກສິດທີ່ໂມເຊສ້າງນັ້ນກໍຖືກສ້າງຕາມແບບ. ພຣະເຈົ້າຊົງບັນຊາແກ່ໂມເຊວ່າ “ຈົ່ງເຮັດຫໍເຕັນສັກສິດ ແລະ ເຄື່ອງປະກອບນັ້ນ ຕາມແບບແຜນທີ່ເຮົາຈະສຳແດງໃຫ້ເຈົ້າເບິ່ງ” ແລະ ຍັງບັນຊາອີກວ່າ, “ຈົ່ງເອົາໃຈໃສ່ເຮັດສິ່ງເຫຼົ່ານີ້ຕາມແບບແຜນທີ່ເຮົາໄດ້ສຳແດງຕໍ່ເຈົ້າທີ່ເທິງພູນັ້ນ” (ອົບພະຍົບ 25:9, 40). ສ່ວນອາຈານໂປໂລກ່າວເຖິງຫໍເຕັນສັກສິດວ່າ, “ເປັນເຄື່ອງໝາຍເຖິງສະໄໝປະຈຸບັນ” ເຊິ່ງມີການຖວາຍຂອງທານ ແລະ ເຄື່ອງບູຊາ. ຫ້ອງສັກສິດຕ່າງໆ ຂອງຫໍເຕັນສັກສິດແມ່ນແບບຈຳລອງຂອງສິ່ງທີ່ຢູ່ “ໃນສະຫວັນ.” ສ່ວນປະໂຣຫິດທີ່ຖວາຍບູຊາຕາມກົດບັນຍັດ “ເປັນພຽງແຕ່ແບບແລະເງົາແຫ່ງສະຖານທີ່ສັກສິດໃນສະຫວັນ.” ພຣະຄຣິສ “ບໍ່ໄດ້ສະເດັດເຂົ້າໄປໃນສະຖານສັກສິດທີ່ຖືກສ້າງຂຶ້ນດ້ວຍມືມະນຸດຕາມແບບຢ່າງໃນສະຫວັນ ແຕ່ເວລານີ້ ພຣະອົງໄດ້ສະເດັດເຂົ້າໄປໃນສະຫວັນ ເພື່ອເຂົ້າເຝົ້າພຣະເຈົ້າແທນພວກເຮົາ.” (ເຮັບເຣີ 9:9, 23; 8:5; 9:24). {GC 413.3}

## {GC 414.1}

ສະຖານທີ່ສັກສິດໃນສະຫວັນ ບ່ອນທີ່ພຣະເຢຊູປະຕິບັດພາລະກິດເພື່ອພວກເຮົານັ້ນ ແມ່ນຕົ້ນແບບອັນຍິ່ງໃຫຍ່ ເຊິ່ງຫໍເຕັນສັກສິດທີ່ໂມເຊສ້າງຂຶ້ນເປັນພຽງແບບຈຳລອງ. ພຣະເຈົ້າປະທານພຣະວິນຍານຂອງພຣະອົງແກ່ຜູ້ສ້າງສະຖານທີ່ສັກສິດໃນແຜ່ນດິນໂລກ. ຄວາມຊຳນານດ້ານສິລະປະທີ່ສະແດງອອກໃນການສ້າງຫໍເຕັນສັກສິດນັ້ນສະແດງເຖິງພຣະປັນຍາຂອງພຣະເຈົ້າ. ຝາຂ້າງມີລັກສະນະເປັນຄຳລ້ວນທີ່ສະທ້ອນແສງແວວວາວໄປທຸກດ້ານຈາກຕະກຽງເຈັດດວງຂອງຫຼັກຕະກຽງຄຳ. ໂຕະສຳລັບວາງເຂົ້າຈີ່ຖວາຍ ແລະ ແທ່ນເຜົາເຄື່ອງຫອມເຫຼື້ອມແສງດຸດດັ່ງຄຳຂັດເງົາ. ເພດານເປັນຜ້າກັ້ງງາມຫຼູຫຼາ ປະດັບດ້ວຍຮູບທູດສະຫວັນສີຟ້າ, ສີມ່ວງ ແລະ ສີແດງເຂັ້ມ ເຮັດໃຫ້ສະຖານທີ່ນັ້ນງົດງາມຍິ່ງຂຶ້ນ. ຣັດສະໝີພາບຂອງພຣະເຈົ້າປາກົດຢູ່ດ້ານຫຼັງຜ້າກັ້ງຊັ້ນທີສອງ. ມີພຽງແຕ່ມະຫາປະໂຣຫິດເທົ່ານັ້ນທີ່ສາມາດເຂົ້າໄປໃນບ່ອນນັ້ນໄດ້ ແລະ ຍັງມີຊີວິດຢູ່. {GC 414.1}

## {GC 414.2}

ຄວາມງົດງາມອັນບໍ່ມີສິ່ງໃດປຽບປານໄດ້ຂອງຫໍເຕັນສັກສິດໃນໂລກສະທ້ອນໃຫ້ມະນຸດເຫັນເຖິງສະຫງ່າຣາສີຂອງພຣະວິຫານໃນສະຫວັນ ບ່ອນທີ່ພຣະຄຣິສຜູ້ບຸກເບີກທາງຂອງພວກເຮົາຊົງປະຕິບັດໜ້າທີ່ຢູ່ເບື້ອງພຣະພັກພຣະເຈົ້າເພື່ອພວກເຮົາ. ສະຖານທີ່ແຫ່ງນີ້ເປັນທີ່ປະທັບຂອງພຣະມະຫາກະສັດຜູ້ຍິ່ງໃຫຍ່ເໜືອກະສັດທັງປວງ, “ມີຫຼາຍພັນຄົນບົວລະບັດຮັບໃຊ້ເພິ່ນຢູ່ທີ່ນັ້ນ ແລະ ມີຫຼາຍລ້ານຄົນຢືນຢູ່ຊ້ອງໜ້າເພິ່ນ.” (ດານີເອນ 7:10). ພຣະວິຫານໃນສະຫວັນເຕັມໄປດ້ວຍສະຫງ່າລາສີແຫ່ງພຣະບັນລັງນິຣັນ; ເປັນບ່ອນທີ່ເຫຼົ່າເສຣາຟິມເຮັດໜ້າທີ່ປົກປັກຮັກສາ; ທູດສະຫວັນກຸ່ມນີ້ເປັ່ງປະກາຍຮຸ່ງເຮືອງເຫຼືອງເຫຼື້ອມ; ພວກເຂົາເອົາປີກປົກໜ້າດ້ວຍຄວາມເຄົາລົບບູຊາ. ສິ່ງປຸກສ້າງທີ່ສະຫງ່າງາມທີ່ສຸດທີ່ມະນຸດເຄີຍສ້າງຂຶ້ນມາກໍພຽງແຕ່ສະທ້ອນພາບເລັກນ້ອຍເທົ່ານັ້ນຂອງຂະໜາດອັນກວ້າງໃຫຍ່ ແລະ ສະຫງ່າຣາສີຂອງພຣະວິຫານໃນສະຫວັນ. ເຖິງຢ່າງໃດກໍຕາມ, ຫໍເຕັນສັກສິດ ແລະ ພິທີການທັງຫຼາຍຂອງມັນໄດ້ສອນຄວາມຈິງອັນສຳຄັນກ່ຽວກັບພຣະວິຫານໃນສະຫວັນ ແລະ ວຽກງານອັນຍິ່ງໃຫຍ່ໃນການໄຖ່ມະນຸດໃຫ້ລອດພົ້ນເຊິ່ງດຳເນີນຢູ່ທີ່ພຣະວິຫານເບື້ອງເທິງ. {GC 414.2}

## {GC 414.3}

### ສອງຫ້ອງທີ່ສຳຄັນ

ສະຖານທີ່ສັກສິດທັງສອງຫ້ອງຂອງຫໍເຕັນສັກສິດເປັນສັນຍາລັກຂອງພຣະວິຫານໃນສະຫວັນ. ອັກຄະສາວົກໂຢຮັນໄດ້ຮັບນິມິດ ແລະ ເຫັນພຣະວິຫານຂອງພຣະເຈົ້າໃນສະຫວັນ. “ຕໍ່ໜ້າບັນລັງນັ້ນ ມີຕະກຽງໄຕ້ໄວ້ຢູ່ເຈັດໜ່ວຍ.” (ພຣະນິມິດ 4:5). ເພິ່ນເຫັນທູດສະຫວັນອົງໜຶ່ງ “ຖືໝໍ້ຄຳໜຶ່ງໜ່ວຍ.” ທູດສະຫວັນອົງນັ້ນ “ໄດ້ຮັບເຄື່ອງຫອມຈຳນວນຫຼວງຫຼາຍເພື່ອເຜົາຖວາຍເທິງແທ່ນບູຊາທອງຄຳທີ່ຢູ່ຕໍ່ໜ້າບັນລັງພ້ອມກັບຄຳອະທິຖານຂອງຄົນຂອງພຣະເຈົ້າ.” (ພຣະນິມິດ 8:3 LCV). ໃນນິມິດນັ້ນຜູ້ເຜີຍພຣະທຳໂຢຮັນໄດ້ຮັບອະນຸຍາດໃຫ້ເຫັນຫ້ອງທຳອິດຂອງສະຖານທີ່ສັກສິດໃນສະຫວັນ ແລະ ເຫັນວ່າໃນນັ້ນມີ “ຕະກຽງໄຕ້ໄວ້ຢູ່ເຈັດໜ່ວຍ” ແລະ “ແທນບູຊາທອງຄຳ” ເຊິ່ງເປັນຕົ້ນແບບຂອງຫຼັກຕະກຽງແລະແທ່ນສຳລັບເຜົາເຄື່ອງຫອມໃນຫໍເຕັນສັກສິດເທິງແຜ່ນດິນໂລກ. ແລ້ວທ່ານໂຢຮັນເບິ່ງອີກເທື່ອໜຶ່ງ ແລະ ເຫັນ “ວິຫານຂອງພຣະເຈົ້າໃນສະຫວັນ.” ເພິ່ນເບິ່ງຜ່ານຜ້າກັ້ງເຂົ້າໄປໃນສະຖານທີ່ສັກສິດທີ່ສຸດ ແລະ ເຫັນ “ຫີບພັນທະສັນຍາ” ເຊິ່ງເປັນຕົ້ນແບບຂອງຫີບສັກສິດທີ່ໂມເຊສ້າງຂຶ້ນເພື່ອບັນຈຸພຣະບັນຍັດຂອງພຣະເຈົ້າ. (ພຣະນິມິດ 11:19 LCV). {GC 414.3}

## {GC 415.1}

ດັ່ງນັ້ນ ຜູ້ທີ່ສຶກສາເລື່ອງນີ້ຈຶ່ງພົບຫຼັກຖານທີ່ປະຕິເສດບໍ່ໄດ້ວ່າ ແທ້ຈິງມີພຣະວິຫານໃນສະຫວັນອັນເປັນຕົ້ນແບບທີ່ພຣະເຈົ້າຊົງສຳແດງແກ່ໂມເຊເພື່ອໃຊ້ໃນການສ້າງຫໍເຕັນສັກສິດ. ອາຈານໂປໂລສອນວ່າຕົ້ນແບບນັ້ນແມ່ນຫໍເຕັນສັກສິດແທ້ເຊິ່ງຢູ່ໃນສະຫວັນ. ສ່ວນທ່ານໂຢຮັນເປັນພະຍານວ່າເພິ່ນໄດ້ເຫັນສະຖານທີ່ສັກສິດດັງກ່າວໃນສະຫວັນ. {GC 415.1}

## {GC 415.2}

ພຣະເຈົ້າປະທັບໃນພຣະວິຫານໃນສະຫວັນ, ບັນລັງຂອງພຣະອົງຕັ້ງໝັ້ນຢູ່ດ້ວຍຄວາມຊອບທຳ ແລະ ຄວາມຍຸຕິທຳ. ໃນສະຖານທີ່ສັກສິດທີ່ສຸດມີພຣະບັນຍັດຂອງພຣະອົງ, ເຊິ່ງເປັນກົດເກນອັນຍິ່ງໃຫຍ່ທີ່ໃຊ້ທົດສອບມະນຸດທຸກຄົນ. ພຣະທີ່ນັ່ງແຫ່ງພຣະກະລຸນາເປັນຝາປິດຫີບພັນທະສັນຍາເຊິ່ງບັນຈຸແຜ່ນຫີນພຣະບັນຍັດນັ້ນ. ພຣະຄຣິສຊົງວິງວອນເພື່ອຄົນບາບຕໍ່ໜ້າສິ່ງເຫຼົ່ານີ້ໂດຍອ້າງເຖິງພຣະໂລຫິດຂອງພຣະອົງ. ດັ່ງນັ້ນ ເຮົາຈຶ່ງເຫັນວ່າ ໃນແຜນການໄຖ່ມະນຸດໃຫ້ລອດ ພຣະກະລຸນາ ແລະ ຄວາມຍຸຕິທຳຂອງພຣະເຈົ້າໄດ້ລວມຕົວກັນ. ການລວມຕົວກັນນີ້ມີແຕ່ພຣະປັນຍາອັນບໍ່ມີຂອບເຂດເທົ່ານັ້ນທີ່ສາມາດຄິດອອກ ແລະ ມີແຕ່ຣິດທານຸພາບອັນບໍ່ມີຂອບເຂດເທົ່ານັ້ນທີ່ສາມາດເຮັດໃຫ້ສຳເລັດໄດ້. ການລວມຕົວກັນລະຫວ່າງຄວາມເມດຕາ ແລະ ຄວາມຍຸຕິທຳນີ້ເຮັດໃຫ້ຊາວສະຫວັນທັງປວງເຕັມໄປດ້ວຍຄວາມອັດສະຈັນໃຈ ແລະ ຄວາມເຄົາລົບຢຳເກງຕໍ່ພຣະເຈົ້າ. ເຄຣຸບໃນຫໍເຕັນສັກສິດໃນໂລກເບິ່ງລົງມາຍັງພຣະທີ່ນັ່ງແຫ່ງພຣະກະລຸນາດ້ວຍຄວາມເຄົາລົບຢໍາເກງ ສະແດງເຖິງຄວາມສົນໃຈທີ່ບັນດາທູດສະຫວັນມີຕໍ່ພັນທະກິດແຫ່ງການໄຖ່ມະນຸດໃຫ້ລອດ. ນີ້ຄືຄວາມເລິກລັບແຫ່ງພຣະກະລຸນາທີ່ເຫຼົ່າທູດສະຫວັນປາຖະໜາຈະເຂົ້າໃຈ. ພວກເຂົາຢາກເຂົ້າໃຈວ່າ ພຣະເຈົ້າຈະຊົງຍຸຕິທຳໄດ້ຢ່າງໃດໃນຂະນະທີ່ອະໄພຄົນບາບທີ່ກັບໃຈ ແລະ ຟື້ນຟູການຕິດຕໍ່ພົວພັນກັບມະນຸດສະໂລກຜູ້ຕົກໃນຄວາມບາບ. ເຫຼົ່າທູດສະຫວັນສົນໃຈໃນເລື່ອງຂອງພຣະຄຣິສທີ່ພຣະອົງຊົງຖ່ອມພຣະອົງລົງເພື່ອຊ່ວຍເຫຼືອຄົນຈຳນວນມະຫາສານຂຶ້ນຈາກຄວາມພິນາດ ແລະ ໃຫ້ພວກເຂົານຸ່ງເຄື່ອງບໍຣິສຸດແຫ່ງຄວາມຊອບທຳຂອງພຣະອົງ ເພື່ອໃຫ້ພວກເຂົາສາມາດຢູ່ຮ່ວມກັບທູດສະຫວັນທີ່ບໍ່ເຄີຍເຮັດບາບ ແລະ ອາໄສຢູ່ກັບພຣະເຈົ້າຕະຫຼອດໄປເປັນນິດ. {GC 415.2}

## {GC 415.3}

ພັນທະກິດຂອງພຣະຄຣິສໃນຖານະຜູ້ອ້ອນວອນເພື່ອມະນຸດໄດ້ຖືກສະແດງໄວ້ໃນຄຳພະຍາກອນອັນງົດງາມຂອງເຊກາຣິຢາທີ່ກ່າວເຖິງພຣະອົງຜູ້ຊົງມີພຣະນາມວ່າ “ກິ່ງ.” ຜູ້ເຜີຍພຣະທຳເຊກາຣີຢາກ່າວວ່າ: “ທ່ານຜູ້ນີ້ແຫຼະຈະເປັນຜູ້ສ້າງພຣະວິຫານຂອງພຣະເຢໂຮວາ ແລະ ຈະຮັບກຽດຕິສັກ ແລະ ຈະປະທັບ ແລະ ປົກຄອງຢູ່ເທິງຣາຊບັນລັງຂອງ[ພຣະບິດາ] ແລະ ທ່ານຈະເປັນປຸໂຣຫິດຢູ່ເທິງຣາຊບັນລັງຂອງທ່ານ ແລະ *ການຫາລືກັນຢ່າງສັນຕິ*ຈະມີຢູ່ລະຫວ່າງທ່ານທັງສອງ” (ເຊກາຣີຢາ 6:12, 13 TKJV). {GC 415.3}

## {GC 416.1}

ພຣະອົງ “ຈະເປັນຜູ້ສ້າງພຣະວິຫານຂອງພຣະເຢໂຮວາ.” ດ້ວຍການເສຍສະຫຼະ ແລະ ການເປັນຄົນກາງລະຫວ່າງພຣະເຈົ້າກັບມະນຸດ, ພຣະຄຣິສຊົງເປັນທັງຮາກຖານ ແລະ ຜູ້ສ້າງຄຣິສຕະຈັກຂອງພຣະເຈົ້າ. ອັກຄະສາວົກໂປໂລຊີ້ໃຫ້ເຫັນເຖິງພຣະອົງໂດຍກ່າວວ່າ ພຣະອົງຊົງເປັນ “ຫີນເສົາເອກ. ໃນພຣະອົງນັ້ນ, ທຸກສ່ວນຂອງໂຄງຮ່າງ ກໍຕິດຕໍ່ເຊື່ອມສະໜິດກັນໂດຍດີ ແລະ ຈະເລີນຂຶ້ນເປັນວິຫານອັນສັກສິດໃນອົງພຣະຜູ້ເປັນເຈົ້າ. ໃນພຣະອົງນັ້ນ ພວກເຈົ້າກຳລັງຖືກກໍ່ຂຶ້ນໃຫ້ເປັນທີ່ສະຖິດຂອງພຣະເຈົ້າ ໂດຍພຣະວິນຍານເໝືອນກັນ.” (ເອເຟໂຊ 2:20–22). {GC 416.1}

## {GC 416.2}

ພຣະອົງຈະຮັບ “ກຽດຕິສັກ.” ສັກສີຂອງການໄຖ່ມະນຸດສະໂລກຜູ້ຫຼົງໃນຄວາມບາບໃຫ້ລອດພົ້ນນັ້ນເປັນຂອງພຣະຄຣິສ. ຜູ້ທີ່ໄດ້ຮັບການຊົງໄຖ່ຈະຮ້ອງເພງຕະຫຼອດນິດນິຣັນວ່າ: “ພຣະອົງຊົງຮັກເຮົາທັງຫຼາຍ ແລະ ໄດ້ຊົງປົດປ່ອຍພວກເຮົາຈາກການຜິດບາບດ້ວຍພຣະໂລຫິດຂອງພຣະອົງ…ພຣະກຽດແລະ ຣິດທານຸພາບຈົ່ງມີແດ່ພຣະອົງສືບໆ ໄປເປັນນິດ ອາແມນ.” (ພຣະນິມິດ 1:5, 6). {GC 416.2}

## {GC 416.3}

ພຣະອົງຈະ “ຈະປະທັບ ແລະ ປົກຄອງຢູ່ເທິງຣາຊບັນລັງຂອງທ່ານ ແລະ ທ່ານຈະເປັນປຸໂຣຫິດຢູ່ເທິງຣາຊບັນລັງຂອງທ່ານ.” (ເຊກາຣີຢາ 6:13 TKJV). ໃນຕອນນີ້ຣາຊອານາຈັກແຫ່ງສະຫງ່າຣາສີຍັງບໍ່ທັນໄດ້ເລີ່ມຕົ້ນເທື່ອ, ພຣະອົງຍັງບໍ່ໄດ້ປະທັບເທິງບັນລັງອັນຮຸ່ງເຮືອງເທື່ອ. ພຣະເຈົ້າຈະບໍ່ປະທານ “ບັນລັງຂອງດາວິດຜູ້ເປັນບັນພະບຸລຸດຂອງພຣະອົງໃຫ້ແກ່ພຣະອົງ” ແລະ ອານາຈັກອັນຈະ “ບໍ່ມີວັນສິ້ນສຸດເລີຍ” ຈົນກວ່າພັນທະກິດຂອງພຣະອົງໃນຖານະຄົນກາງລະຫວ່າງພຣະເຈົ້າກັບມະນຸດໄດ້ສິ້ນສຸດລົງ. (ລູກາ 1:32, 33 LCV). ປະຈຸບັນພຣະຄຣິສປະທັບຢູ່ກັບພຣະບິດາເທິງບັນລັງຂອງພຣະອົງໃນຖານະປະໂຣຫິດ. (ເບິ່ງ ພຣະນິມິດ 3:21). ພຣະຄຣິສປະທັບເທິງບັນລັງຮ່ວມກັບພຣະເຈົ້າອົງນິຣັນຜູ້ຊົງພຣະຊົນຢູ່ດ້ວຍພຣະອົງເອງ. ພຣະຄຣິສຊົງ “ແບກຮັບຄວາມທຸກໂສກຂອງເຮົາໄປ.” ພຣະອົງ “ຖືກທົດລອງໃນທຸກທາງເໝືອນຢ່າງພວກເຮົາ, ເຖິງປານນັ້ນພຣະອົງກໍຍັງບໍ່ໄດ້ເຮັດບາບ” ເພື່ອພຣະອົງຈະສາມາດ “ຊ່ວຍບັນດາຜູ້ທີ່ກຳລັງຖືກທົດລອງໄດ້.” “ຖ້າຜູ້ໃດເຮັດບາບ ພວກເຮົາກໍມີຜູ້ແກ້ຄວາມຕໍ່ພຣະບິດາເຈົ້າ.” (ເອຊາຢາ 53:4 TNCV; ເຮັບເຣີ 4:15 LCV; 2:18 LCV; 1 ໂຢຮັນ 2:1 LCV). ສິ່ງທີ່ເຮັດໃຫ້ການອ້ອນວອນຂອງພຣະອົງມີພະລັງຄືຊີວິດທີ່ບໍຣິສຸດ, ຮ່າງກາຍທີ່ເສຍໂສມ, ພຣະຫັດທີ່ເປັນແຜ, ສີຂ້າງທີ່ຖືກແທງ ແລະ ພຣະບາດທີ່ມີຮອຍຕະປູລ້ວນແຕ່ເປັນຫຼັກຖານຂອງພຣະອົງໃນການວິງວອນເພື່ອມະນຸດທີ່ຕົກສູ່ຄວາມບາບ. ພຣະອົງຊົງຊຳລະຄ່າໄຖ່ມະຫາສານເພື່ອໄຖ່ມະນຸດໃຫ້ລອດພົ້ນ. {GC 416.3}

## {GC 416.4}

“ການຫາລືກັນຢ່າງສັນຕິຈະມີຢູ່ລະຫວ່າງທ່ານທັງສອງ.” ຄວາມຮັກຂອງພຣະບິດາບໍ່ໄດ້ໜ້ອຍໄປກວ່າຄວາມຮັກຂອງພຣະບຸດ ແລະ ເປັນບໍ່ເກີດແຫ່ງຄວາມລອດພົ້ນສຳລັບມະນຸດຊາດທີ່ລົ້ມລົງໃນຄວາມບາບ. ພຣະເຢຊູຊົງກ່າວແກ່ເຫຼົ່າສາວົກຂອງພຣະອົງກ່ອນທີ່ພຣະອົງຈະສະເດັດຈາກໄປວ່າ: “ເຮົາບໍ່ໄດ້ເວົ້າວ່າເຮົາຈະຂໍພຣະບິດາເຈົ້າແທນພວກເຈົ້າ. ດ້ວຍວ່າ ພຣະບິດາເຈົ້າເອງກໍຮັກພວກເຈົ້າ.” (ໂຢຮັນ 16:26, 27 LCV). ພຣະເຈົ້າ “ສະຖິດໃນອົງພຣະຄຣິສຊົງໃຫ້ໂລກນີ້ຄືນດີກັນກັບພຣະອົງເອງ.” (2 ໂກຣິນໂທ 5:19 TKJV). ໃນການປະຕິບັດໜ້າທີ່ໃນສະຖານນບໍຣິສຸດເບື້ອງເທິງ “ການຫາລືກັນຢ່າງສັນຕິຈະມີຢູ່ລະຫວ່າງທ່ານທັງສອງ.” “ພຣະເຈົ້າ*ຮັກໂລກຈົນ*ໄດ້ມອບພຣະບຸດອົງດຽວຂອງພຣະອົງ ເພື່ອທຸກຄົນທີ່ເຊື່ອໃນພຣະບຸດນັ້ນຈະບໍ່ຈິບຫາຍ ແຕ່ມີຊີວິດອັນຕະຫຼອດໄປເປັນນິດ.” (ໂຢຮັນ 3:16 LCV). {GC 416.4}

## {GC 417.1}

### ພົບຄຳຕອບແລ້ວ

ຄຳຖາມທີ່ວ່າ ‘ສະຖານບໍຣິສຸດແມ່ນຫຍັງ?’ ໄດ້ຮັບຄຳຕອບຢ່າງຈະແຈ້ງແລ້ວໃນພຣະຄຳພີ. ຄຳວ່າ ‘ສະຖານບໍຣິສຸດ,’ ‘ສະຖານສັກສິດ,’ ແລະ ‘ສະຖານນະມັດສະການ’ ຕາມທີ່ໃຊ້ໃນພຣະຄຳພີນັ້ນ ໝາຍເຖິງ: ໜຶ່ງ, ຫໍເຕັນສັກສິດທີ່ໂມເຊສ້າງຂຶ້ນ ເຊິ່ງເປັນແບບຈຳລອງຂອງສິ່ງທີ່ຢູ່ໃນສະຫວັນ ແລະ ສອງ, “ຫໍເຕັນສັກສິດແທ້” ໃນສະຫວັນ ເຊິ່ງຫໍເຕັນສັກສິດໃນໂລກນີ້ເປັນພຽງສັນຍາລັກເທົ່ານັ້ນ. ເມື່ອພຣະຄຣິສສິ້ນພຣະຊົນ, ລະບົບການຖວາຍບູຊາເຊິ່ງເປັນສັນຍາລັກຂອງພຣະຄຣິສກໍສິ້ນສຸດລົງ. “ຫໍເຕັນສັກສິດອັນແທ້ຈິງ” ໃນສະຫວັນແມ່ນສະຖານບໍຣິສຸດຕາມພັນທະສັນຍາໃໝ່. ເນື່ອງຈາກຄຳພະຍາກອນໃນດານີເອນ 8:14 ສຳເລັດໃນຍຸກສະໄໝນີ້, ສະຖານບໍຣິສຸດທີ່ກ່າວເຖິງໃນຂໍ້ນັ້ນຕ້ອງເປັນສະຖານບໍຣິສຸດຕາມພັນທະສັນຍາໃໝ່. ເມື່ອສິ້ນສຸດ 2,300 ວັນ ໃນປີ 1844, ບໍ່ມີສະຖານບໍຣິສຸດຢູ່ໃນໂລກເປັນເວລາຫຼາຍສັດຕະວັດແລ້ວ. ສະນັ້ນ ຄຳພະຍາກອນທີ່ກ່າວວ່າ “ສອງພັນສາມຮ້ອຍວັນແລ້ວສະຖານບໍຣິສຸດນັ້ນຈະໄດ້ຮັບການຊຳລະ” (ດານີເອນ 8:14 TKJV) ຕ້ອງໝາຍເຖິງສະຖານບໍຣິສຸດໃນສະຫວັນໂດຍບໍ່ມີຂໍ້ສົງໄສ. {GC 417.1}

## {GC 417.2}

ແຕ່ຄຳຖາມທີ່ສຳຄັນທີ່ສຸດຍັງບໍ່ໄດ້ຮັບຄຳຕອບຄື: ການຊຳລະສະຖານບໍຣິສຸດໝາຍຄວາມວ່າແນວໃດ? ພຣະຄຳພີເດີມກ່າວເຖິງພິທີຊະລະຫໍເຕັນສັກສິດ. ແຕ່ມີສິ່ງໃດໃນສະຫວັນທີ່ຈະຕ້ອງໄດ້ຮັບການຊຳລະ? ພຣະທຳເຮັບເຣີບົດທີ 9 ໄດ້ສອນຢ່າງຈະແຈ້ງກ່ຽວກັບການຊຳລະທັງສະຖານບໍຣິສຸດໃນໂລກ ແລະ ສະຖານບໍຣິສຸດໃນສະຫວັນ ໂດຍກ່າວວ່າ: “ກົດບັນຍັດໄດ້ລະບຸໃຫ້ຊຳລະເກືອບໝົດທຸກສິ່ງດ້ວຍເລືອດ ແລະ ຖ້າບໍ່ມີເລືອດໄຫຼອອກແລ້ວກໍບໍ່ມີການອະໄພບາບ. ດັ່ງນັ້ນ, ຈຶ່ງຈຳເປັນຕ້ອງຊຳລະສິ່ງຕ່າງໆ ອັນເປັນແບບຈຳລອງຂອງສະຫວັນດ້ວຍເຄື່ອງບູຊາເຫຼົ່ານີ້, ແຕ່ສິ່ງຂອງໃນສະຫວັນເອງຕ້ອງຊຳລະດ້ວຍເຄື່ອງບູຊາທີ່ດີຫຼາຍກວ່ານີ້” (ເຮັບເຣີ 9:22, 23 LCV), ກໍຄືພຣະໂລຫິດອັນລ້ຳຄ່າຂອງພຣະຄຣິສ. {GC 417.2}

## {GC 417.3}

### ການຊໍາລະສະຖານທີ່ບໍຣິສຸດ

ການຊຳລະຫໍສັກສິດແລະພຣະວິຫານໃນສະຫວັນລ້ວນແລ້ວແຕ່ຕ້ອງອາໄສເລືອດ. ພິທີໃນໂລກອັນເປັນສັນຍາລັກນັ້ນມີການໃຊ້ເລືອດຂອງສັດ; ສ່ວນການຊຳລະໃນສະຫວັນແມ່ນໃຊ້ພຣະໂລຫິດຂອງພຣະຄຣິສ. ອາຈານໂປໂລອະທິບາຍເຫດຜົນທີ່ຕ້ອງໃຊ້ເລືອດໃນການຊຳຮະວ່າ ຖ້າບໍ່ມີການຫຼັ່ງເລືອດກໍບໍ່ມີ*ການອະໄພບາບ*. ການອະໄພ ຫຼື ການກຳຈັດຄວາມບາບອອກໄປ ຄືວຽກງານສຳຄັນທີ່ຕ້ອງເຮັດໃຫ້ສຳເລັດ. ແຕ່ຈະມີບາບເຊື່ອມໂຍງກັບຫໍເຕັນສັກສິດ ຫຼື ພຣະວິຫານໃນສະຫວັນໄດ້ແນວໃດ? ເຮົາສາມາດຮຽນຮູ້ເລື່ອງນີ້ໄດ້ຈາກພິທີການໃນຫໍເຕັນສັກສິດອັນເປັນສັນຍາລັກນັ້ນ; ເພາະວ່າການປະຕິບັດໜ້າທີ່ຂອງພວກປະໂຣຫິດໃນໂລກນີ້ “ເປັນແບບຈຳລອງ ແລະ ເປັນເງົາຂອງສິ່ງທີ່ຢູ່ໃນສະຫວັນ.” (ເຮັບເຣີ 8:5). {GC 417.3}

## {GC 418.1}

ການປະຕິບັດໜ້າທີ່ຂອງຫໍເຕັນສັກສິດໃນໂລກປະກອບດ້ວຍສອງສ່ວນ: ໃນສ່ວນທີ່ໜຶ່ງພວກປະໂຣຫິດໄດ້ເຮັດໜ້າທີ່ປະຈຳວັນໃນສະຖານທີ່ສັກສິດ, ໃນສ່ວນທີສອງມະຫາປະໂຣຫິດໄດ້ເຮັດວຽກງານພິເສດແຫ່ງການລຶບລ້າງບາບໃນສະຖານທີ່ສັກສິດທີ່ສຸດເພື່ອຊຳລະຫໍເຕັນສັກສິດ. ທຸກໆ ມື້ຄົນບາບທີ່ສຳນຶກຜິດໄດ້ນຳເອົາເຄື່ອງບູຊາມາຍັງປະຕູຫໍເຕັນສັກສິດ ແລະ ເອົາມືວາງລົງເທິງຫົວຂອງສັດຕົວນັ້ນ, ພ້ອມທັງສາລະພາບບາບຂອງຕົນ, ເຊິ່ງມີຄວາມໝາຍເປັນສັນຍາລັກວ່າບາບຂອງຕົນໄດ້ຖືກໂອນໄປສູ່ສັດທີ່ບໍຣິສຸດນັ້ນ, ແລ້ວສັດກໍຖືກຂ້າ. ອັກຄະສາວົກໂປໂລກລ່າວວ່າ: “ຖ້າບໍ່ມີເລືອດໄຫຼອອກແລ້ວກໍບໍ່ມີການອະໄພບາບ” (ເຮັບເຣີ 9:22). “ຊີວິດຂອງທຸກໆ ສິ່ງທີ່ເປັນຢູ່ແມ່ນຢູ່ໃນເລືອດ.” (ລະບຽບພວກເລວີ 17:11). ພຣະບັນຍັດຂອງພຣະເຈົ້າທີ່ຖືກລ່ວງລະເມີດນັ້ນຮຽກຮ້ອງເອົາຊີວິດຂອງຜູ້ລະເມີດ. ເລືອດຂອງສັດທີ່ຖືກຂ້າເປັນສັນຍາລັກທີ່ສະແດງເຖິງຊີວິດຂອງຄົນບາບທີ່ຕ້ອງຖືກລົງໂທດໃຫ້ຕາຍ. ສັດເຄື່ອງບູຊາໄດ້ແບກຮັບເອົາຄວາມຜິດຂອງຄົນບາບນັ້ນ ແລະ ປະໂຣຫິດໄດ້ນຳເລືອດຂອງສັດນັ້ນເຂົ້າໄປໃນສະຖານທີ່ສັກສິດ ແລະ ຊິດໃສ່ຕໍ່ໜ້າຜ້າກັ້ງ, ດ້ວຍວ່າຢູ່ຫຼັງຜ້າກັ້ງນັ້ນແມ່ນຫີບພັນທະສັນຍາທີ່ບັນຈຸກົດບັນຍັດທີ່ຄົນບາບໄດ້ລ່ວງລະເມີດ. ພິທີກຳນີ້ເປັນສັນຍາລັກສະແດງວ່າ ບາບໄດ້ຖືກໂອນໄປສູ່ຫໍເຕັນສັກສິດຜ່ານທາງເລືອດ. ໃນບາງກໍລະນີ ເລືອດບໍ່ໄດ້ຖືກນຳເຂົ້າໄປໃນສະຖານທີ່ສັກສິດ; ແຕ່ປະໂຣຫິດຈະຕ້ອງກິນຊີ້ນຂອງສັດເຄື່ອງບູຊານັ້ນ ຕາມທີ່ໂມເຊໄດ້ສັ່ງລູກຊາຍທັງຫຼາຍຂອງອາໂຣນ ໂດຍກ່າວວ່າ: “ພຣະອົງໄດ້ມອບສິ່ງນັ້ນໃຫ້ພວກເຈົ້າ ເພື່ອລຶບລ້າງບາບຂອງປະຊາຊົນ.” (ລະບຽບພວກເລວີ 10:17). ທັງສອງພິທີກຳນີ້ເປັນສັນຍາລັກສະແດງເຖິງການຖ່າຍໂອນຄວາມບາບຈາກຜູ້ສຳນຶກຜິດໄປຍັງຫໍເຕັນສັກສິດ. {GC 418.1}

## {GC 418.2}

ວຽກງານນີ້ໄດ້ດຳເນີນໄປທຸກໆ ມື້ຕະຫຼອດປີ. ຄວາມບາບຂອງຄົນອິດສະຣາເອນຖືກໂອນໄປຍັງຫໍເຕັນສັກສິດ, ດ້ວຍເຫດນີ້ຈຶ່ງຈຳເປັນຕ້ອງມີວຽກງານພິເສດເພື່ອກຳຈັດຄວາມບາບເຫຼົ່ານັ້ນອອກໄປ. ພຣະເຈົ້າຊົງບັນຊາໃຫ້ມີການລຶບລ້າງຄວາມບາບສຳລັບແຕ່ລະຫ້ອງຂອງຫໍເຕັນສັກສິດ. “ລາວຈະເຮັດການລົບມົນທິນຂອງສະຖານທີ່ບໍຣິສຸດນັ້ນເພາະເຫດມົນທິນຂອງຄົນອິດສະຣາເອນ ແລະ ເພາະເຫດການລະເມີດ ເພາະບາບທັງສິ້ນຂອງພວກເຂົາ ແລະ ອາໂຣນຈະກະທຳຕໍ່ຫໍເຕັນແຫ່ງຊຸມນຸມເຊິ່ງຢູ່ກັບພວກເຂົາທ່າມກາງມົນທິນຂອງປະຊາຊົນ.” “ເພື່ອໃຫ້ພົ້ນຈາກການບາບຂອງປະຊາຊົນອິດສະຣາເອນ.” (ລະບຽບພວກເລວີ 16:16 ດັດແປງຈາກ TKJV, 19). {GC 418.2}

## {GC 419.1}

### ວັນລຶບບາບອັນຍິ່ງໃຫຍ່

ໃນວັນລຶບລ້າງບາບອັນຍິ່ງໃຫຍ່, ມະຫາປະໂຣຫິດເຂົ້າໄປໃນສະຖານທີ່ສັກສິດທີ່ສຸດເພື່ອຊຳລະຫໍເຕັນສັກສິດປີລະເທື່ອ. ພາລະກິດທີ່ເພິ່ນເຮັດຢູ່ທີ່ນັ້ນເປັນການສິ້ນສຸດຂອງການປະຕິບັດໜ້າທີ່ຂອງແຕ່ລະປີ. ໃນວັນລຶບລ້າງບາບ, ລູກແບ້ສອງໂຕຖືກນຳມາທີ່ປະຕູຫໍເຕັນສັກສິດ ແລະ ມີການຈັບສະຫຼາກເພື່ອເລືອກແບ້, “ສະຫຼາກໜຶ່ງຕົກເປັນຂອງພຣະເຢໂຮວາ ແລະ ອີກສະຫຼາກໜຶ່ງເພື່ອແບ້ຮັບບາບ.” (ລະບຽບພວກເລວີ 16:8 ດັດແປງຈາກ TKJV). ແບ້ທີ່ຖືກຈັບສະຫຼາກເພື່ອອົງພຣະຜູ້ເປັນເຈົ້າຈະຖືກຂ້າເປັນເຄື່ອງບູຊາໄຖ່ບາບສຳລັບປະຊາຊົນ, ແລ້ວມະຫາປະໂຣຫິດຕ້ອງນຳເລືອດຂອງມັນເຂົ້າໄປພາຍໃນຜ້າກັ້ງ ແລະ ຊິດໃສ່ພຣະທີ່ນັ່ງແຫ່ງພຣະກະລຸນາ ແລະ ຕໍ່ໜ້າພຣະທີ່ນັ່ງແຫ່ງພຣະກະລຸນາ. ເລືອດນັ້ນຍັງຕ້ອງຖືກຊິດໃສ່ແທ່ນເຜົາເຄື່ອງຫອມທີ່ຢູ່ຕໍ່ໜ້າຜ້າກັ້ງອີກດ້ວຍ. {GC 419.1}

## {GC 419.2}

ອາໂຣນ “ຈະວາງມືທັງສອງຂອງເພິ່ນລົງເທິງຫົວແບ້ ແລະ ສາລະພາບສິ່ງຊົ່ວຮ້າຍທຸກຢ່າງ, ການບາບນາໆ ຊະນິດ ແລະ ການທໍລະຍົດທຸກປະການຂອງປະຊາຊົນອິດສະຣາເອນ ແລະ ຢອງສິ່ງທັງໝົດນີ້ທີ່ເທິງຫົວຂອງແບ້ໂຕນັ້ນ. ຕໍ່ມາແບ້ໂຕນີ້ ກໍຈະຖືກນຳອອກໄປສູ່ຖິ່ນແຫ້ງແລ້ງກັນດານ ໂດຍຊາຍທີ່ໄດ້ຖືກເລືອກໄວ້. ແບ້ໂຕນີ້ກໍຈະຮັບແບກການບາບທັງໝົດຂອງພວກເຂົາໄປສູ່ຖິ່ນເປົ່າປ່ຽວ. (ລະບຽບພວກເລວີ 16:21–22). ແບ້ຮັບບາບຈະບໍ່ກັບຄືນມາສູ່ຄ້າຍຂອງຊາວອິດສະຣາເອນອີກ. ສ່ວນຄົນທີ່ນຳມັນອອກໄປນັ້ນຕ້ອງອາບນ້ຳ ແລະ ຊັກເສື້ອຜ້າຂອງຕົນກ່ອນກັບຄືນສູ່ຄ້າຍ. {GC 419.2}

## {GC 419.3}

ພິທີກຳທັງໝົດນີ້ຖືກອອກແບບມາເພື່ອໃຫ້ຊາວອິດສະຣາເອນເຂົ້າໃຈເຖິງຄວາມບໍຣິສຸດຂອງພຣະເຈົ້າ ແລະ ການທີ່ພຣະອົງຊົງກຽດຊັງຄວາມບາບ. ນອກຈາກນັ້ນ, ກໍຍັງສະແດງໃຫ້ເຫັນວ່າພວກເຂົາບໍ່ສາມາດຢູ່ໃກ້ກັບຄວາມບາບໂດຍບໍ່ເປັນມົນທິນ. ທຸກຄົນຕ້ອງຖ່ອມໃຈລົງໃນຂະນະທີ່ພິທີລຶບລ້າງບາບນີ້ກຳລັງດຳເນີນຢູ່ ແລະ ຕ້ອງຢຸດວຽກງານທຸກຢ່າງ. ຊາວອິດສະຣາເອນທັງປວງຕ້ອງໃຊ້ເວລາຕະຫຼອດມື້ນັ້ນໃນການຖ່ອມໃຈລົງຕໍ່ພຣະພັກພຣະເຈົ້າຢ່າງຈິງຈັງດ້ວຍການອະທິຖານ, ການອົດອາຫານ ແລະ ການສຳຫຼວດຈິດໃຈຢ່າງເລິກເຊິ່ງ. {GC 419.3}

## {GC 420.1}

ໃນພິທີກຳຕ່າງໆ ຂອງຫໍເຕັນສັກສິດອັນເປັນສັນຍາລັກນັ້ນມີບົດຮຽນທີ່ສອນຄວາມຈິງອັນສຳຄັນກ່ຽວກັບການລຶບລ້າງຄວາມຜິດບາບ. ໃນພິທີທີ່ຖວາຍປະຈຳທຸກມື້ນັ້ນມີຜູ້ຮັບໂທດແທນຄົນບາບ ແຕ່ວ່າບາບນັ້ນບໍ່ໄດ້ຖືກລຶບລ້າງດ້ວຍເລືອດຂອງສັດບູຊາທີ່ຕາຍແທນ. ດ້ວຍເຫດນີ້ຄວາມບາບຈຶ່ງຖືກໂອນໄປສູ່ຫໍເຕັນສັກສິດ. ດ້ວຍການຂ້າສັດບູຊາໃຫ້ເລືອດໄຫລອອກ ຄົນບາບກໍສະແດງເຖິງການຍອມຮັບຕໍ່ສິດອຳນາດຂອງພຣະບັນຍັດ. ເຂົາຈະສາລະພາບຄວາມຜິດຂອງຕົນໃນການລ່ວງລະເມີດ ແລະ ສະແດງຄວາມປາຖະໜາທີ່ຈະໄດ້ຮັບການອະໄພໂທດຜ່ານຄວາມເຊື່ອໃນພຣະຜູ້ໄຖ່ທີ່ຈະສະເດັດມາ, ແຕ່ເຖິງຢ່າງນັ້ນ, ເຂົາຍັງບໍ່ທັນໄດ້ຮັບການປົດປ່ອຍຢ່າງສົມບູນຈາກການຖືກກ່າວໂທດຂອງພຣະບັນຍັດ. ໃນວັນລຶບລ້າງຄວາມບາບ, ມະຫາປະໂຣຫິດໄດ້ນຳເຄື່ອງບູຊາຈາກປະຊາຊົນ, ນຳເລືອດຂອງສັດບູຊາເຂົ້າໄປໃນສະຖານທີ່ສັກສິດທີ່ສຸດ ແລະຊິດເລືອດນັ້ນໃສ່ພຣະທີ່ນັ່ງແຫ່ງພຣະກະລຸນາເຊິ່ງປົກຢູ່ເໜືອພຣະບັນຍັດໂດຍກົງ, ເພື່ອຕອບສະໜອງຕໍ່ຂໍ້ຮຽກຮ້ອງຂອງພຣະບັນຍັດ. ຈາກນັ້ນ, ໃນຖານະຄົນກາງ, ມະຫາປະໂຣຫິດໄດ້ຮັບເອົາຄວາມບາບມາໃສ່ຕົວເພິ່ນເອງ ແລະ ນຳອອກໄປຈາກຫໍເຕັນສັກສິດ. ເພິ່ນວາງມືລົງເທິງຫົວຂອງແບ້ຮັບບາບ, ສາລະພາບຄວາມບາບທັງໝົດນັ້ນ, ເຊິ່ງມີຄວາມໝາຍວ່າ ເພິ່ນໄດ້ໂອນຄວາມບາບຈາກຕົນເອງໄປສູ່ແບ້ຕົວນັ້ນ. ແບ້ຮັບບາບຈຶ່ງແບກເອົາຄວາມບາບເຫຼົ່ານັ້ນໄປ ແລະ ປະຊາຊົນຖືວ່າບາບນັ້ນໄດ້ຖືກແຍກອອກຈາກພວກເຂົາຕະຫຼອດໄປ. {GC 420.1}

## {GC 420.2}

### ຄວາມຈິງໃນສະຫວັນ

ນີ້ແມ່ນພີທີທີ່ພວກເຂົາເຮັດ “ອັນເປັນແບບຈຳລອງ ແລະ ເປັນເງົາຂອງສິ່ງທີ່ຢູ່ໃນສະຫວັນ.” (ເຮັບເຣີ 8:5 LCV). ສິ່ງທີ່ເຮັດເປັນຕົວຢ່າງໃນສະຖານນະມັດສະການໃນໂລກ ກໍມີການປະຕິບັດຈິງໃນສະຖານນະມັດສະການແຫ່ງສະຫວັນ. ຫຼັງຈາກພຣະຜູ້ຊ່ວຍໃຫ້ລອດຂອງພວກເຮົາສະເດັດຂຶ້ນສະຫວັນ, ພຣະອົງຊົງເລີ່ມວຽກງານຂອງພຣະອົງໃນຖານະມະຫາປະໂຣຫິດຂອງພວກເຮົາ. ອາຈານໂປໂລກ່າວວ່າ: “ພຣະຄຣິສເຈົ້າບໍ່ໄດ້ເຂົ້າສູ່ສະຖານນະມັດສະການທີ່ມະນຸດສ້າງຂຶ້ນ ເຊິ່ງເປັນພຽງແບບຈຳລອງມາຈາກຂອງແທ້, ພຣະອົງເຂົ້າສູ່ສະຫວັນໂດຍກົງ, ບັດນີ້ ໄດ້ປາກົດຢູ່ຕໍ່ໜ້າພຣະເຈົ້າເພື່ອພວກເຮົາທັງຫຼາຍ.” (ເຮັບເຣີ 9:24 LCV). {GC 420.2}

## {GC 420.3}

ການປະຕິບັດໜ້າທີ່ຂອງປະໂຣຫິດຕະຫຼອດປີໃນຫ້ອງທຳອິດຂອງສະຖານນະມັດສະການ, “ທາງຫຼັງຜ້າກັ້ງ” (ເຮັບເຣີ 6:19 LCV) ເຊິ່ງເປັນປະຕູທີ່ແຍກສະຖານທີ່ສັກສິດອອກຈາກເດີ່ນດ້ານນອກ, ເປັນສັນຍາລັກຂອງວຽກງານທີ່ພຣະຄຣິສຊົງເລີ່ມຕົ້ນເມື່ອພຣະອົງສະເດັດຂຶ້ນສະຫວັນ. ໃນການເຮັດວຽກງານປະຈຳວັນ ປະໂຣຫິດມີໜ້າທີ່ນຳເລືອດຂອງເຄື່ອງບູຊາໄຖ່ບາບມາຖວາຍຕໍ່ພຣະພັກພຣະເຈົ້າ, ພ້ອມທັງເຄື່ອງຫອມທີ່ລອຍຂຶ້ນໄປພ້ອມກັບຄຳອະທິຖານຂອງຊາວອິສຣາເອນ. ພຣະຄຣິສກໍເຊັ່ນດຽວກັນ, ພຣະອົງຊົງວິງວອນຕໍ່ພຣະບິດາເພື່ອຄົນບາບໂດຍອ້າງເຖິງພຣະໂລຫິດຂອງພຣະອົງເອງ ແລະ ຊົງນຳເອົາຄຳອະທິຖານຂອງຜູ້ເຊື່ອທີ່ສຳນຶກຜິດມາເຝົ້າພຣະບິດາພ້ອມກັບຄວາມຊອບທຳຂອງພຣະອົງອັນເປັນກິ່ນຫອມທີ່ລ້ຳຄ່າ. ນີ້ແມ່ນວຽກງານທີ່ພຣະຄຣິສຊົງປະຕົບັດໃນຫ້ອງທຳອິດຂອງສະຖານນະມັດສະການແຫ່ງສະຫວັນ. {GC 420.3}

## {GC 421.1}

ເມື່ອພຣະຄຣິສສະເດັດຂຶ້ນສູ່ສະຫວັນພົ້ນຈາກສາຍຕາຂອງເຫຼົ່າສາວົກ ພວກເຂົາໄດ້ຕິດຕາມພຣະອົງເຂົ້າໄປໃນສະຖານທີ່ສັກສິດດ້ວຍຄວາມເຊື່ອ. ຄວາມຫວັງຂອງພວກເຂົາໄດ້ຈົດຈໍ່ຢູ່ທີ່ນັ້ນ, ດັ່ງທີ່ອາຈານໂປໂລກ່າວວ່າ, “ພວກເຮົາມີຄວາມຫວັງນີ້ເປັນສະໝໍອັນໝັ້ນຄົງ ແລະ ແນ່ນອນຂອງຈິດໃຈ. ຄວາມຫວັງນີ້ເຂົ້າສູ່ບ່ອນສັກສິດຊັ້ນໃນທາງຫຼັງຜ້າກັ້ງ, ບ່ອນທີ່ພຣະເຢຊູເຈົ້າຜູ້ໄດ້ນຳໜ້າພວກເຮົາ ໄດ້ເຂົ້າໄປກ່ອນແລ້ວເພື່ອພວກເຮົາ. ພຣະອົງຈຶ່ງໄດ້ເປັນມະຫາປະໂຣຫິດຕະຫຼອດໄປ.” (ເຮັບເຣີ 6:19, 20 LCV). “ພຣະອົງສະເດັດເຂົ້າໄປໃນທີ່ບໍຣິສຸດພຽງຄັ້ງດຽວເທົ່ານັ້ນ ແລະ ພຣະອົງບໍ່ໄດ້ຊົງນຳເລືອດແບ້ ແລະ ເລືອດລູກງົວເຂົ້າໄປ ແຕ່ຊົງນຳພຣະໂລຫິດຂອງພຣະອົງເອງເຂົ້າໄປ ແລະ ຊົງສຳເລັດການໄຖ່ບາບຊົ່ວນິຣັນແກ່ເຮົາ.” (ເຮັບເຣີ 9:12 ດັດແປງຈາກ TKJV). {GC 421.1}

## {GC 421.2}

ການປະຕິບັດໜ້າທີ່ໃນຫ້ອງທຳອິດຂອງສະຖານນະມັດສະການໃນສະຫວັນໄດ້ດຳເນີນຕໍ່ໄປເປັນເວລາສິບແປດສັດຕະວັດ. ພຣະຄຣິສຊົງວິງວອນຕໍ່ພຣະບິດາເພື່ອຜູ້ທີ່ເຊື່ອ ແລະ ສຳນຶກໃນຄວາມຜິດບາບ ໂດຍອ້າງເຖິງພຣະໂລຫິດຂອງພຣະອົງ. ດ້ວຍເຫດນີ້ ພວກເຂົາຈຶ່ງໄດ້ຮັບການອະໄພ ແລະ ການຍອມຮັບຈາກພຣະບິດາ. ແຕ່ເຖິງຢ່າງນັ້ນຄວາມບາບຂອງພວກເຂົາຍັງຄົງຖືກບັນທຶກໄວ້ຢູ່. ໃນລະບົບພິທີກຳຂອງຫໍເຕັນສັກສິດອັນເປັນສັນຍາລັກນັ້ນ ມີການລຶບລ້າງບາບໃນຕອນທ້າຍປີ; ເຊັ່ນດຽວກັນ ກ່ອນທີ່ພາລະກິດຂອງພຣະຄຣິສໃນການໄຖ່ມະນຸດໃຫ້ລອດຈະສິ້ນສຸດລົງ ກໍມີວຽກງານລຶບລ້າງບາບເພື່ອເອົາຄວາມບາບອອກຈາກສະຖານນະມັດສະການໃນສະຫວັນ. ນີ້ແມ່ນຂະບວນການທີ່ເລີ່ມຕົ້ນເມື່ອສິ້ນສຸດ 2,300 ວັນແຫ່ງຄຳພະຍາກອນ. ໃນເວລານັ້ນ ຕາມທີ່ຜູ້ເຜີຍພຣະທຳດານີເອນທຳນວາຍໄວ້ ມະຫາປະໂຣຫິດຂອງພວກເຮົາໄດ້ເຂົ້າໄປໃນສະຖານທີ່ສັກສິດທີ່ສຸດ. ພຣະອົງເຂົ້າໄປເພື່ອປະຕິບັດພາກສ່ວນສຸດທ້າຍຂອງພາລະກິດອັນສັກສິດໃນການຊຳລະສະຖານນະມັດສະການໃຫ້ບໍຣິສຸດ. {GC 421.2}

## {GC 421.3}

### ການພິພາກສາ

ໃນສະໄໝບູຮານ, ຄວາມບາບຂອງປະຊາຊົນໄດ້ຖືກວາງໄວ້ເທິງເຄື່ອງບູຊາໄຖ່ບາບດ້ວຍຄວາມເຊື່ອ ແລະ ຜ່ານເລືອດຂອງເຄື່ອງບູຊານັ້ນໄດ້ຖືກຖ່າຍໂອນໄປສູ່ຫໍເຕັນສັກສິດ. ໃນພັນທະສັນຍາໃໝ່ກໍເຊັ່ນດຽວກັນ, ບາບຂອງຜູ້ທີ່ກັບໃຈໃໝ່ກໍຖືກວາງໄວ້ເທິງພຣະຄຣິສໂດຍຄວາມເຊື່ອ ແລະ ຖືກຖ່າຍໂອນໄປຍັງສະຖານນະມັດສະການໃນສະຫວັນ ຫຼື ທີ່ເອີ້ນວ່າ ‘ສະຖານທີ່ບໍຣິສຸດ.’ ການຊຳລະຫໍເຕັນສັກສິດອັນເປັນສັນຍາລັກນັ້ນໄດ້ສຳເລັດລົງດ້ວຍການເອົາຄວາມບາບທີ່ເຮັດໃຫ້ມັນເປັນມົນທິນອອກໄປ. ເຊັ່ນດຽວກັນ ການຊຳລະສະຖານນະມັດສະການໃນສະຫວັນກໍຈະສຳເລັດດ້ວຍການເອົາຄວາມບາບທີ່ຖືກບັນທຶກໄວ້ທີ່ນັ້ນອອກໄປ. ແຕ່ກ່ອນທີ່ຈະລຶບຄວາມບາບເຫຼົ່ານັ້ນອອກໄປໄດ້, ຕ້ອງມີການກວດສອບປຶ້ມບັນທຶກເພື່ອຈະຮູ້ວ່າຜູ້ໃດຫັນໄປຈາກຄວາມບາບ ແລະ ມີຄວາມເຊື່ອໃນພຣະຄຣິສຈຶ່ງມີສິດໄດ້ຮັບຄຸນປະໂຫຍດຂອງພຣະອົງໃນການລຶບລ້າງຄວາມຜິດບາບ. ສະນັ້ນ ການຊຳລະສະຖານນະມັດສະການຈຶ່ງກ່ຽວຂ້ອງກັບວຽກງານສືບສວນ ເຊິ່ງເປັນວຽກງານແຫ່ງການພິພາກສາ. ວຽກງານນີ້ຕ້ອງດຳເນີນກ່ອນການສະເດັດມາຂອງພຣະຄຣິສເພື່ອຮັບເອົາໄພ່ພົນທີ່ພຣະອົງຊົງໄຖ່; ດ້ວຍວ່າ, ເມື່ອພຣະອົງສະເດັດມາ ກໍຈະຊົງນຳບຳເໜັດມານຳ “ເພື່ອຕອບແທນຕາມການປະຕິບັດຂອງແຕ່ລະຄົນ.” (ພຣະນິມິດ 22:12). {GC 421.3}

## {GC 422.1}

ດັ່ງນັ້ນ ຜູ້ທີ່ຕິດຕາມແສງສະຫວ່າງແຫ່ງຄຳພະຍາກອນຈຶ່ງເຫັນວ່າ ແທນທີ່ພຣະຄຣິສຈະສະເດັດມາຍັງໂລກນີ້ໃນປີ 1844 ເມື່ອສິ້ນສຸດ 2,300 ວັນ, ພຣະອົງກໍສະເດັດເຂົ້າໄປໃນສະຖານທີ່ສັກສິດທີ່ສຸດຂອງສະຖານນະມັດສະການໃນສະຫວັນ ເພື່ອປະກອບພາລະກິດສຸດທ້າຍແຫ່ງການລຶບລ້າງຄວາມບາບ ອັນເປັນການກຽມພ້ອມສຳລັບການສະເດັດມາຂອງພຣະອົງ. {GC 422.1}

## {GC 422.2}

ນອກຈາກນັ້ນ, ພວກທີ່ຄົ້ນຄວ້າພຣະຄຳພີຍັງໄດ້ເຫັນວ່າເຄື່ອງບູຊາໄຖ່ບາບຊີ້ໄປຍັງພຣະຄຣິສຜູ້ສະຫຼະພຣະອົງດັ່ງເຄື່ອງບູຊາ ແລະ ເຫັນວ່າມະຫາປະໂຣຫິດເປັນສັນຍາລັກຂອງພຣະຄຣິສໃນຖານະຄົນກາງລະຫວ່າງມະນຸດກັບພຣະເຈົ້າ; ສ່ວນແບ້ຮັບບາບນັ້ນເປັນສັນຍາລັກຂອງຊາຕານຜູ້ເປັນຕົ້ນກຳເນີດຂອງຄວາມບາບ, ບາບຂອງຜູ້ທີ່ກັບໃຈຢ່າງແທ້ຈິງຈະຖືກວາງໄວ້ເທິງຊາຕານໃນທີ່ສຸດ. ເມື່ອມະຫາປະໂຣຫິດເອົາບາບອອກຈາກຫໍເຕັນສັກສິດໂດຍອາໄສເລືອດຂອງເຄື່ອງບູຊາໄຖ່ບາບ, ເພິ່ນກໍວາງບາບເຫຼົ່ານັ້ນໄວ້ເທິງແບ້ຮັບບາບ. ເຊັ່ນດຽວກັນ, ເມື່ອພຣະຄຣິສເອົາຄວາມບາບຂອງໄພ່ພົນຂອງພຣະອົງອອກຈາກສະຖານນະມັດສະການໃນສະຫວັນໂດຍອາໄສພຣະໂລຫິດຂອງພຣະອົງເອງໃນຕອນສິ້ນສຸດການປະຕິບັດໜ້າທີ່ມະຫາປຸໂຣຫິດຂອງພຣະອົງ, ພຣະອົງຈະວາງຄວາມບາບເຫຼົ່ານັ້ນໄວ້ເທິງຊາຕານ ຜູ້ຕ້ອງຮັບໂທດຄັ້ງສຸດທ້າຍໃນການພິພາກສາ. ແບ້ຮັບບາບຖືກສົ່ງອອກໄປໃນຖິ່ນແຫ້ງແລ້ງກັນດານ ບໍ່ໃຫ້ກັບຄືນມາຫາຊຸມຊົນອິດສະຣາເອນອີກ. ເຊັ່ນດຽວກັນ, ຊາຕານຈະຖືກຂັບໄລ່ອອກໄປໃຫ້ພົ້ນພຣະພັກພຣະເຈົ້າ ແລະ ໄພ່ພົນຂອງພຣະອົງຕະຫຼອດໄປ ແລະ ມັນຈະຖືກທຳລາຍໃຫ້ສິ້ນໄປໃນການກຳຈັດຄວາມບາບ ແລະ ຄົນບາບຄັ້ງສຸດທ້າຍ. {GC 422.2}
