---
chapter:
  number: 34
  title:
    lo: ວັນຍານຊົ່ວຫຼິ້ນບົດຄົນຕາຍ
    en: Can Our Dead Speak to Us?
  word_count: 3867
---

### ວິນຍານຜູ້ຫຼອກລວງ

## {GC 551.1}

ການປະຕິບັດໜ້າທີ່ຂອງເຫຼົ່າທູດສະຫວັນບໍລິສຸດ ຕາມທີ່ຂຽນໄວ້ໃນພຣະຄຳພີເປັນຄວາມຈິງອັນລ້ຳຄ່າທີ່ໜູນໃຈຜູ້ຕິດຕາມພຣະຄຣິສທຸກຄົນ. ແຕ່ຄຳສອນໃນພຣະຄຳພີໃນເລື່ອງນີ້ໄດ້ຖືກປິດບັງ ແລະ ບິດເບືອນດ້ວຍຫຼັກສາສະໜາສາດທີ່ຜິດພ້ຽນໄປຈາກຄວາມຈິງ ເຊິ່ງເປັນທີ່ຍອມຮັບກັນຢ່າງກວ້າງຂວາງ. ຫຼັກຄຳສອນເລື່ອງມະນຸດມີສະພາບອະມະຕະໂດຍທຳມະຊາດເປັນແນວຄິດທີ່ຍືມມາຈາກປັດຊະຍາຂອງຄົນທີ່ບໍ່ນັບຖືພຣະເຈົ້າ ແລະ ໄດ້ຖືກນຳມາເປັນສ່ວນໜຶ່ງຂອງຄວາມເຊື່ອຄຣິສຕຽນໃນຊ່ວງການປະຖິ້ມຄວາມເຊື່ອຄັ້ງຍິ່ງໃຫຍ່ນັ້ນ ຄຳສອນນີ້ໄດ້ເຂົ້າມາແທນທີ່ຄວາມຈິງທີ່ພຣະຄຳພີສອນໄວ້ຢ່າງຈະແຈ້ງວ່າ “ຜູ້ທີ່ຕາຍໄປແລ້ວກໍບໍ່ຮູ້ຫຍັງເລີຍ.” (ປັນຍາຈານ 9:5). ຫຼາຍຄົນເຂົ້າໃຈຜິດວ່າວິນຍານຂອງຄົນຕາຍທີ່ເປັນ “ວິນຍານຮັບໃຊ້ ທີ່ພຣະເຈົ້າຊົງໃຊ້ມາບົວລະບັດບັນດາຜູ້ທີ່ຈະໄດ້ຮັບຄວາມລອດພົ້ນເປັນມໍຣະດົກ.” (ເຮັບເຣີ 1:13). ພວກເຂົາເຊື່ອຢ່າງນີ້ແມ່ນວ່າຈະຂັດກັບພຣະຄຳພີທີ່ກ່າວເຖິງການມີຕົວຕົນຂອງທູດສະຫວັນທີ່(ກ່ຽວຂ້ອງ/ພົວພັນ)ກັບປະຫວັດສາດຂອງມະນຸດ ກ່ອນທີ່ຈະມີການຕາຍຂອງມະນຸດເລີຍ. {GC 551.1}

## {GC 551.2}

ຄຳສອນຜິດທີ່ວ່າມະນຸດຍັງມີສະຕິຢູ່ຫຼັງຈາກທີ່ຕາຍແລ້ວ ໂດຍສະເພາະຄວາມເຊື່ອຜິດທີ່ວ່າວິນຍານຂອງຄົນຕາຍກັບມາຊ່ວຍເຫຼືອຄົນເປັນນັ້ນ ເປັນຄຳສອນທີ່ໄດ້ຕຽມທາງໄວ້ສຳລັບການຕິດຕໍ່ພົວພັນກັບວິນຍານໃນຍຸກປັດຈຸບັນ. ຖ້າຄົນຕາຍໄດ້ເຂົ້າເຝົ້າພຣະເຈົ້າ ແລະ ຢູ່ຕໍ່ໜ້າເຫຼົ່າທູດສະຫວັນບໍລິສຸດ ທັງໄດ້ຮັບຄວາມຮູ້ທີ່ເໜືອກວ່າຄວາມຮູ້ເດີມນັ້ນ, ເປັນຫຍັງພວກເຂົາຈຶ່ງບໍ່ກັບມາເພື່ອໃຫ້ຄວາມສະຫວ່າງ ແລະ ສັ່ງສອນຄົນເປັນ? ຖ້າວິນຍານຂອງຄົນຕາຍລອຍວົນວຽນອ້ອມຮອບໝູ່ເພື່ອນໃນໂລກຕາມທີ່ນັກສາສະໜາສາດທົ່ວໄປສອນໄວ້, ເປັນຫຍັງຈຶ່ງບໍ່ອະນຸຍາດໃຫ້ພວກເຂົາສື່ສານກັບຄົນເປັນ ເພື່ອເຕືອນເລື່ອງອັນຕະລາຍ ຫຼື ໃຫ້ກຳລັງໃຈໃນຍາມໂສກເສົ້າ? ຜູ້ທີ່ເຊື່ອວ່າມະນຸດມີສະຕິຫຼັງຈາກຕາຍຈະປະຕິເສດໄດ້ແນວໃດຖ້າມີວິນຍານອ້າງວ່າໄດ້ຂຶ້ນສະຫວັນແລະກຳລັງນຳແສງສະຫວ່າງຈາກພຣະເຈົ້າມາສູ່ຕົນ? ນີ້ແຫຼະຄືຊ່ອງທາງທີ່ຜູ້ຄົນຖືວ່າສັກສິດ ແຕ່ແທ້ຈິງກັບເປັນຊ່ອງທາງທີ່ຊາຕານໃຊ້ເພື່ອບັນລຸຈຸດປະສົງຂອງມັນ. ພວກທູດຂອງຊາຕານທີ່ຕົກຈາກສະຫວັນໄດ້ເຮັດຕາມຄຳສັ່ງຂອງມັນ ໂດຍປາກົດຕົວເປັນຜູ້ນຳຂ່າວຈາກໂລກວິນຍານ. ໃນຂະນະທີ່ອ້າງວ່າກຳລັງພາຄົນເປັນໃຫ້ຕິດຕໍ່ກັບຄົນຕາຍ, ເຈົ້າແຫ່ງຄວາມຊົ່ວກໍໃຊ້ພະລັງມົນສະກົດເພື່ອຄອບງຳຈິດໃຈຂອງພວກເຂົາ. {GC 551.2}

## {GC 552.1}

ຊາຕານມີອຳນາດສ້າງພາບລວງຕາ ໃຫ້ມະນຸດເຫັນເໝືອນວ່າໝູ່ເພື່ອນທີ່ຕາຍໄປແລ້ວມາປາກົດຕໍ່ໜ້າພວກເຂົາ. ການປອມແປງນັ້ນຄົບຖ້ວນສົມບູນ; ໜ້າຕາ, ຄຳເວົ້າ ແລະ ນ້ຳສຽງ ລ້ວນແຕ່ຖືກສ້າງຂຶ້ນມາຄືກັນກັບຂອງແທ້ທຸກປະການ. ຫຼາຍຄົນໄດ້ຮັບການປອບໃຈເມື່ອເຊື່ອວ່າຄົນທີ່ຕົນຮັກກຳລັງມີຄວາມສຸກຢູ່ໃນສະຫວັນ, ພວກເຂົາຈຶ່ງເປີດຫູຟັງ “ວິນຍານຫຼອກລວງ ແລະ ສິ່ງຕ່າງໆ ທີ່ສອນໂດຍພວກຜີມານຮ້າຍ” ໂດຍບໍ່ຮູ້ເຖິງອັນຕະລາຍ. (1 ຕີໂມທຽວ 4:1 LCV). {GC 552.1}

## {GC 552.2}

ເມື່ອພວກເຂົາຖືກຫຼອກໃຫ້ເຊື່ອວ່າຄົນຕາຍສາມາດກັບມາສື່ສານກັບພວກເຂົາໄດ້ແທ້, ຊາຕານກໍເຮັດຄືຜູ້ທີ່ຕາຍໄປໂດຍບໍ່ທັນໄດ້ຕຽມພ້ອມນັ້ນປາກົດຕົວຂຶ້ນມາ. ວິນຍານສວມລອຍເຫຼົ່ານັ້ນອ້າງວ່າມີຄວາມສຸກໃນສະຫວັນ ແລະ ຍັງໄດ້ຮັບຕຳແໜ່ງສູງສົ່ງຢູ່ທີ່ນັ້ນ. ດ້ວຍເຫດນີ້ ມີຄົນຫຼົງເຊື່ອຢ່າງຫຼວງຫຼາຍວ່າບໍ່ມີຄວາມແຕກຕ່າງລະຫວ່າງຄົນຊອບທຳກັບຄົນອະທຳ. ບາງຄັ້ງຜູ້ທີ່ອ້າງວ່າມາຈາກໂລກວິນຍານກໍເວົ້າເຕືອນເລື່ອງຕ່າງໆ ທີ່ກາຍເປັນຄວາມຈິງ. ຫຼັງຈາກທີ່ມີຄົນຫຼົງເຊື່ອມັນແລ້ວ, ມັນກໍສະເໜີຄຳສອນທີ່ຂັດຕໍ່ຄວາມເຊື່ອໃນພຣະຄຳພີໂດຍກົງ. ພວກມັນທຳທ່າເປັນຫ່ວງຕໍ່ຄວາມຢູ່ດີມີສຸກຂອງໝູ່ເພື່ອນໃນໂລກ ແລ້ວກໍແຊກຊຶມຄຳສອນທີ່ອັນຕະລາຍທີ່ສຸດເຂົ້າມາ. ການທີ່ພວກມັນເວົ້າຄວາມຈິງບາງຢ່າງ ແລະ ບາງຄັ້ງສາມາດທຳນາຍເຫດການໃນອະນາຄົດໄດ້ນັ້ນ ເຮັດໃຫ້ຄຳເວົ້າຂອງພວກມັນເບິ່ງ(ມີຄວາມ)ຄືໜ້າເຊື່ອຖື. ສະນັ້ນ ຄົນຈຳນວນຫຼວງຫຼາຍຈຶ່ງຮັບເອົາ ແລະ ເຊື່ອຖືຄຳສອນທີ່ບໍ່ຖືກຕ້ອງຂອງພວກມັນ ຄືກັບວ່າມັນເປັນຄວາມຈິງອັນສັກສິດທີ່ສຸດຈາກພຣະຄຳພີ. ດ້ວຍເຫດນີ້ ຜູ້ຄົນຈຶ່ງປະຖິ້ມພຣະບັນຍັດຂອງພຣະເຈົ້າ, ດູໝິ່ນພຣະວິນຍານແຫ່ງພຣະຄຸນ ແລະ ເບິ່ງພຣະພຣະໂລຫິດແຫ່ງພັນທະສັນຍາວ່າເປັນສິ່ງທຳມະດາທີ່ບໍ່ສັກສິດ. ພວກວິນຍານເຫຼົ່ານັ້ນບໍ່ຍອມຮັບວ່າພຣະຄຣິສຊົງເປັນພຣະເຈົ້າ ແລະ ສອນວ່າພຣະຜູ້ສ້າງຢູ່ໃນລະດັບດຽວກັນກັບພວກມັນ. ສະນັ້ນ ພາຍໃຕ້ການປອມຕົວແບບໃໝ່ນີ້ ຊາຕານຍັງສືບຕໍ່ການກະບົບ ແລະ ເຮັດສົງຄາມຕໍ່ສູ້ກັບພຣະເຈົ້າ ເຊິ່ງເລີ່ມຕົ້ນໃນສະຫວັນ ແລະ ດຳເນີນມາເປັນເວລາເກືອບຫົກພັນປີແລ້ວໃນໂລກ. {GC 552.2}

## {GC 553.1}

ຫຼາຍຄົນພະຍາຍາມອະທິບາຍປາກົດການທາງວິນຍານໂດຍເວົ້າວ່າມັນເປັນການຫຼອກລວງ ແລະ ກົນອຸບາຍຂອງພວກໝໍຜີ ແລະ ນາງທຽມເທົ່ານັ້ນ. ເຖິງແມ່ນວ່າມີຫຼາຍກໍລະນີທີ່ໃຊ້ມາຍາກົນ ແລະ ອ້າງວ່າເປັນປາກົດການຈິງ, ແຕ່ກໍມີກໍລະນີທີ່ການສະແດງຣິດອຳນາດເໜືອທຳມະຊາດທີ່ເຫັນໄດ້ຢ່າງຈະແຈ້ງ. ສຽງເຄາະອັນເລິກລັບໃນປີ 1849 ອັນເປັນຈຸດເລີ່ມຕົ້ນຂອງລັດທິຕິດຕໍ່ວິນຍານໃນຍຸກໃໝ່ນັ້ນ ບໍ່ໄດ້ມາຈາກກົນອຸບາຍຫຼືການຫຼອກລວງຂອງມະນຸດ ແຕ່ເປັນການກະທຳໂດຍກົງຂອງພວກທູດຂອງຊາຕານ. ນີ້ແມ່ນໜຶ່ງໃນການຫຼອກລວງທີ່ມີປະສິດທິພາບໃນການທຳລາຍຈິດວິນຍານຫຼາຍທີ່ສຸດ. ຫຼາຍຄົນຈະຕິດກັບດັກຂອງຊາຕານເພາະເຊື່ອວ່າລັດທິຕິດຕໍ່ວິນຍານເປັນພຽງການຫຼອກລວງຂອງມະນຸດເທົ່ານັ້ນ. ເມື່ອພວກເຂົາໄດ້ເຫັນປາກົດການທີ່ຕ້ອງຍອມຮັບວ່າເປັນສິ່ງທີ່ເໜືອທຳມະຊາດ, ພວກເຂົາຈະຫຼົງເຊື່ອ ແລະ ຖືກຫຼອກໃຫ້ຍອມຮັບວ່າສິ່ງເຫຼົ່ານີ້ເປັນຣິດອຳນາດອັນຍິ່ງໃຫຍ່ຂອງພຣະເຈົ້າ. {GC 553.1}

## {GC 553.2}

ຄົນເຫຼົ່ານີ້ບໍ່ໄດ້ໃສ່ໃຈໃນຄຳສອນຂອງພຣະຄຳພີກ່ຽວກັບການອັດສະຈັນທີ່ຊາຕານ ແລະ ທູດຂອງມັນໄດ້ກະທຳ. ພວກໝໍເວດມົນຄາຖາຂອງກະສັດຟາໂຣສາມາດປອມແປງວຽກງານຂອງພຣະເຈົ້າໄດ້ດ້ວຍການຊ່ວຍເຫຼືອຂອງຊາຕານ. ອາຈານໂປໂລກ່າວເຖິງການສະແດງຣິດອຳນາດຂອງຊາຕານແບບດຽວກັນນີ້ ເຊິ່ງຈະເກີດຂຶ້ນກ່ອນການສະເດັດມາຄັ້ງທີສອງຂອງພຣະຄຣິສວ່າ: “ໂດຍອຳນາດຂອງຊາຕານ, ມັນຈະໃຊ້ການສະແດງອຳນາດທຸກຮູບແບບຜ່ານທາງໝາຍສຳຄັນ ແລະ ການອັດສະຈັນ ເຊິ່ງລ້ວນແຕ່ຮັບໃຊ້ຄວາມຕົວະ ແລະ ໃຊ້ຄວາມຊົ່ວຮ້າຍທຸກຢ່າງຫຼອກລວງ.” (2 ເທຊະໂລນິກ 2:9, 10 LCV). ສ່ວນອັກຄະສາວົກໂຢຮັນ ເມື່ອບັນຍາຍເຖິງຣິດອຳນາດທີ່ຈະປາກົດໃນຍຸກສຸດທ້າຍໃນຮູບແບບການອັດສະຈັນ ເພິ່ນໄດ້ກ່າວວ່າ: “ມັນສະແດງໝາຍສຳຄັນທີ່ຍິ່ງໃຫຍ່, ແມ່ນແຕ່ເຮັດໃຫ້ໄຟຕົກຈາກສະຫວັນລົງມາສູ່ໂລກຕໍ່ໜ້າຕໍ່ຕາມະນຸດ. ເພາະໝາຍສຳຄັນເຫຼົ່ານີ້ມັນຈຶ່ງ…ຫຼອກລວງຄົນທັງຫຼາຍທີ່ຢູ່ໃນແຜ່ນດິນໂລກ.” (ພຣະນິມິດ 13:13, 14). ສິ່ງທີ່ທຳນວາຍໄວ້ນີ້ບໍ່ແມ່ນການໃຊ້ມາຍາກົນຫຼອກຕາ, ແຕ່ຈະມີຄົນຖືກຫຼອກລວງດ້ວຍການອັດສະຈັນທີ່ຜູ້ຮັບໃຊ້ຂອງຊາຕານມີອຳນາດເຮັດໄດ້ແທ້. {GC 553.2} {GC 553.2}

## {GC 553.3}

### ຊາຕານລໍ້ປັນຍາຊົນ

ເຈົ້າແຫ່ງຄວາມມືດໄດ້ໃຊ້ຄວາມສາມາດອັນຊານສະຫຼາດຂອງມັນໃນການຫຼອກລວງມາເປັນເວລາດົນນານ. ດ້ວຍຄວມຊ່ຽວຊານ ມັນປັບປ່ຽນການລໍ້ລວງໃຫ້ເໝາະສົມກັບຄົນທຸກຊົນຊັ້ນ ແລະ ທຸກສະພາບການ. ສຳລັບຜູ້ທີ່ມີການສຶກສາ ແລະ ໄດ້ຍົກລະດັບການເປັນຢູ່, ມັນນຳສະເໜີເລື່ອງການຕິດຕໍ່ກັບວິນຍານໃນຮູບແບບທີ່ເລິກເຊິ່ງ ແລະ ມີເຫດຜົນທາງປັນຍາ ຈົນສາມາດຫຼອກລໍ້ຫຼາຍຄົນເຂົ້າໄປຕິດກັບດັກຂອງມັນ. ປັນຍາທີ່ວິນຍານເຫຼົ່ານັ້ນສອນກົງກັບທີ່ອັກຄະສາວົກຢາໂກໂບໄດ້ກ່າວໄວ້ວ່າ “ປັນຍາຢ່າງນີ້ບໍ່ໄດ້ມາຈາກເບື້ອງເທິງ ແຕ່ເປັນປັນຍາຂອງຝ່າຍໂລກນີ້, ເປັນຢ່າງທຳມະດາມະນຸດ ແລະ ເປັນຢ່າງມານຮ້າຍ.” (ຢາໂກໂບ 3:15). ເຖິງຢ່າງໃດກໍຕາມ ຊາຕານຈະອຳພາງເລື່ອງດັ່ງກ່າວໄວ້ເມື່ອການອຳພາງເໝາະສົມກັບຈຸດປະສົງຂອງມັນ. ຜູ້ທີ່ສາມາດປາກົດຕົວຕໍ່ພຣະຄຣິສໃນຖິ່ນແຫ້ງແລ້ງກັນດານດ້ວຍແສງຣັດສະໝີຂອງເຫຼົ່າເສຣາຟິມນັ້ນ ກໍມາຫາມະນຸດໃນຮູບແບບທີ່ດຶງດູດໃຈທີ່ສຸດໃນຖານະທູດແຫ່ງຄວາມສະຫວ່າງ. ມັນເຂົ້າເຖິງຄວາມຄິດດ້ວຍການນຳສະເໜີຫົວຂໍ້ທີ່ຍົກລະດັບຈິດໃຈ ແລະ ເຮັດໃຫ້ຈິນຕະນາການເພີດເພີນໄປກັບພາບທີ່ໜ້າຫຼົງໃຫຼ. ມັນລໍ້ຄົນດ້ວຍການບັນລະຍາຍຢ່າງຄ່ອງແຄ້ວໜ້າຟັງເຖິງເລື່ອງຄວາມຮັກ ແລະ ການເສຍສະຫຼະ. ມັນກະຕຸ້ນໃຫ້ຄວາມຄິດຝັນລ່ອງລອຍ ເຮັດໃຫ້ຄົນເກີດຄວາມພາກພູມໃຈໃນປັນຍາຂອງຕົນເອງຫຼາຍ ຈົນພວກເຂົາໝິ່ນປະໝາດພຣະເຈົ້າອົງນິຣັນ. ຊາຕານມີຣິດອຳນາດ, ມັນເຄີຍນຳພາພຣະຜູ້ໄຖ່ຂອງໂລກຂຶ້ນໄປເທິງຈອມພູສູງ ແລະ ສະແດງໃຫ້ພຣະອົງເຫັນອານາຈັກ ແລະ ຄວາມຮຸ່ງເຮືອງທັງໝົດຂອງໂລກ. ທຸກຄົນທີ່ບໍ່ໄດ້ຮັບການປົກປ້ອງດ້ວຍຣິດອຳນາດຂອງພຣະເຈົ້າ ຈະຖືກຊາຕານລໍ້ລວງໃນລັກສະນະທີ່ຈະເຮັດໃຫ້ການຮັບຮູ້ຜິດພ້ຽນໄປ. {GC 553.3}

## {GC 554.1}

ຊາຕານລໍ້ລວງມະນຸດໃນປັດຈຸບັນນີ້ເໝືອນດັ່ງທີ່ມັນໄດ້ລໍ້ລວງນາງເອວາໃນສວນເອເດນ ໂດຍການ(ປະຈົບ/ຍົກຍໍປໍປັ້ນ), ການຍົວະໃຫ້ເກີດຄວາມປາຖະໜາຢາກຮູ້ສິ່ງທີ່ພຣະເຈົ້າຊົງຫ້າມ ແລະ ການກະຕຸ້ນໃຫ້ເກີດຄວາມທະເຍີທະຍານທີ່ຈະໄດ້ຮັບການເຊີດຊູ. ຕົວຊາຕານເອງໄດ້ຕົກສູ່ຄວາມບາບດ້ວຍການຫຼໍ່ລ້ຽງຄວາມຊົ່ວຮ້າຍເຫຼົ່ານີ້ ແລະ ມັນກໍໃຊ້ສິ່ງດຽວກັນນີ້ເພື່ອນຳຄວາມພິນາດມາສູ່ມະນຸດ. ມັນກ່າວວ່າ: “ເຈົ້າກໍຈະເປັນເໝືອນພຣະເຈົ້າ…ຈະຮູ້ຈັກຄວາມດີ ແລະ ຮູ້ຈັກຄວາມຊົ່ວ.” (ປະຖົມມະການ 3:5). ລັດທິຕິດຕໍ່ກັບວິນຍານສອນວ່າ “ມະນຸດເປັນຜູ້ທີ່ມີການພັດທະນາ; ຕັ້ງແຕ່ເກີດຈົນຕະຫຼອດໄປເປັນນິດມະນຸດມີຈຸດໝາຍທີ່ຈະພັດທະນາໄປສູ່ການເປັນພຣະເຈົ້າ.” ແລະ ຍັງສອນຕື່ມວ່າ: “ທຸກຄົນຈະພິພາກສາຕົນເອງເທົ່ານັ້ນ ບໍ່ແມ່ນຄົນອື່ນ.” “ການພິພາກສານັ້ນຈະຖືກຕ້ອງ ເພາະເປັນການພິພາກສາຕົນເອງ…ບັນລັງນັ້ນຢູ່ພາຍໃນຕົວທ່ານ.” ເມື່ອຈິດຂອງຄຣູສອນລັດທິຕິດຕໍ່ກັບວິນຍານຄົນໜຶ່ງຕື່ນຂຶ້ນ ລາວເວົ້າວ່າ: “ເພື່ອນມະນຸດທັງຫຼາຍ, ພວກເຮົາທຸກຄົນລ້ວນແຕ່ເປັນເທບພະເຈົ້າທີ່ບໍ່ເຄີຍເຮັດບາບ.” ແລະ ອີກຄົນໜຶ່ງປະກາດວ່າ: “ທຸກຄົນທີ່ຊອບທຳ ແລະ ດີພ້ອມແມ່ນພຣະຄຣິສ.” {GC 554.1}

## {GC 554.2}

ຜູ້ທີ່ຄວນໄດ້ຮັບຄວາມຮັກ ແລະ ການເຊີດຊູແມ່ນພຣະເຈົ້າອົງຜູ້ຊອບທຳ ຜູ້ຊົງຣິດທານຸພາບສູງສຸດ. ມາດຕະຖານອັນແທ້ຈິງຂອງມະນຸດແມ່ນພຣະບັນຍັດອັນສົມບູນດ້ວຍຄວາມຊອບທຳຂອງພຣະອົງ. ແຕ່ຊາຕານໄດ້ນຳເອົາທຳມະຊາດອັນບາບໜາ ແລະ ຜິດພາດຂອງມະນຸດມາເປັນສິ່ງດຽວທີ່ຄວນເຊີດຊູ, ເປັນກົດເກນດຽວໃນການພິຈາລະນາ ແລະ ເປັນມາດຕະຖານພຽງອັນດຽວຂອງອຸປະນິໄສ. ນີ້ແມ່ນການກ້າວໜ້າ ບໍ່ແມ່ນກ້າວຂຶ້ນ ແຕ່ເປັນການກ້າວລົງ. {GC 554.2}

## {GC 555.1}

ກົດທຳມະຊາດອັນໜຶ່ງທີ່ກ່ຽວຂ້ອງກັບທັງດ້ານສະຕິປັນຍາ ແລະ ດ້ານຈິດວິນຍານຄື: ຄົນເຮົາຈະຖືກປ່ຽນແປງໃຫ້ເໝືອນສິ່ງທີ່ເຮົາເຝົ້າເບິ່ງຢູ່. ຈິດໃຈຂອງເຮົາຈະຄ່ອຍໆ ປ່ຽນໄປຕາມສິ່ງທີ່ເຮົາເອົາມາຄິດເປັນປະຈຳ. ມັນຈະປັບປ່ຽນໄປຕາມສິ່ງທີ່ຕົນຮັກ ແລະ ນັບຖື. ມະນຸດຈະບໍ່ສາມາດຂຶ້ນສູງໄປກວ່າມາດຕະຖານຄວາມບໍລິສຸດ, ຄວາມດີ ຫຼື ຄວາມຈິງທີ່ຕົນວາງໄວ້. ຖ້າຜູ້ໃດເອົາຕົວເອງເປັນອຸດົມຄະຕິສູງສຸດ, ເຂົາກໍຈະບໍ່ມີວັນກ້າວໄປສູງກວ່ານັ້ນ. ກົງກັນຂ້າມ, ເຂົາຈະຈົມຕ່ຳລົງເລື້ອຍໆ. ມີແຕ່ພຣະຄຸນຂອງພຣະເຈົ້າເທົ່ານັ້ນທີ່ສາມາດຍົກມະນຸດຂຶ້ນໄດ້. ຖ້າປະໄວ້ຕາມລຳພັງ, ຊີວິດຄົນເຮົາຈະຕົກຕ່ຳລົງຢ່າງຫຼີກລ່ຽງບໍ່ໄດ້. {GC 555.1}

## {GC 555.2}

### ຖືກລໍ້ດ້ວຍຄວາມມ່ວນຊື່ນ

ລັດທິຕິດຕໍ່ກັບວິນຍານສະແດງຕົວໃນຮູບແບບທີ່ອ້ອມຄ້ອມ ແລະ ຊັບຊ້ອນຕໍ່ຄົນທີ່ມີການສຶກສາ ແລະ ປັນຍາຊົນ. ແຕ່ສຳລັບຜູ້ທີ່ເຫັນແກ່ຕົວ, ຜູ້ທີ່ມັກຄວາມມ່ວນຊື່ນ ແລະ ຜູ້ທີ່ຫຼົງໃຫຼທາງກາມາລົມມັນສະແດງຕົວໃນຮູບແບບທີ່ເຫັນໄດ້ຊັດເຈນ ເຊິ່ງກົງກັບກິເລດຕັນຫາຂອງພວກເຂົາ. ຊາຕານສຶກສາຈຸດອ່ອນທຸກຢ່າງຂອງມະນຸດ, ມັນສັງເກດເບິ່ງບາບທີ່ແຕ່ລະຄົນມັກຈະເຮັດ, ແລ້ວມັນກໍຈັດຫາໂອກາດໃຫ້ພວກເຂົາເຮັດຕາມຄວາມໂນ້ມອ່ຽງທີ່ຊົ່ວຮ້າຍນັ້ນ. ມັນລໍ້ລວງໃຫ້ມະນຸດເຮັດສິ່ງທີ່ຖືກຕ້ອງເກີນຂອບເຂດທີ່ເໝາະສົມ ເຮັດໃຫ້ພວກເຂົາອ່ອນແອທັງດ້ານຮ່າງກາຍ, ຈິດໃຈ, ແລະ ສິນທຳຍ້ອນການບໍ່ຮູ້ຈັກປະມານຕົນ. ມັນໄດ້ທຳລາຍຊີວິດຜູ້ຄົນຢ່າງຫຼວງຫຼາຍມາແລ້ວ ແລະ ກໍຍັງສືບຕໍ່ທຳລາຍດ້ວຍການຊັກນຳໃຫ້ພວກເຂົາປ່ອຍຕົວໃຫ້ຫຼົງລະເລີງໄປກັບກິເລດຕັນຫາ ຈົນເຮັດໃຫ້ສະພາບຄວາມເປັນມະນຸດຂອງພວກເຂົາຕົກຕ່ຳລົງຢ່າງກັບສັດດິລັດຖານ. ເພື່ອໃຫ້ແຜນການຂອງມັນສຳເລັດ ມັນປະກາດຜ່ານທາງວິນຍານເຫຼົ່ານັ້ນວ່າ “ຄວາມຮູ້ທີ່ແທ້ຈິງເຮັດໃຫ້ມະນຸດຢູ່ເໜືອກົດທັງປວງ,” “ທຸກສິ່ງທຸກຢ່າງທີ່ເຮັດລົງໄປລ້ວນແຕ່ຖືກຕ້ອງ,” “ພຣະເຈົ້າບໍ່ລົງໂທດ,” ແລະ “ບາບ*ທັງໝົດ*ທີ່ເຮັດລົງໄປລ້ວນແຕ່ບໍ່ມີຄວາມຜິດ.” ເມື່ອຜູ້ຄົນຖືກຈູງໃຈໃຫ້ເຊື່ອວ່າຄວາມຕ້ອງການເປັນກົດສູງສຸດ, ເສລີພາບແມ່ນການເຮັດຕາມໃຈມັກ ແລະ ມະນຸດຕ້ອງຮັບຜິດຊອບຕໍ່ຕົນເອງພຽງຜູ້ດຽວເທົ່ານັ້ນ, ກໍບໍ່ໜ້າແປກໃຈທີ່ເຫັນຄວາມຊົ່ວຊ້າເລວຊາມປາກົດຢູ່ທົ່ວທຸກຫົນແຫ່ງ. ຄົນຈຳນວນຫຼວງຫຼາຍພາກັນຮັບເອົາຄຳສອນທີ່ເປີດໂອກາດໃຫ້ພວກເຂົາເຮັດຕາມຄວາມຕ້ອງການຂອງຈິດໃຈຝ່າຍເນື້ອໜັງ. ແທນທີ່ຈະຄວບຄຸມຕົນເອງກໍກັບປ່ອຍໃຫ້ກິເລດຕັນຫາຄອບງຳ, ຄວາມຄິດຈິດໃຈ ແລະ ຈິດວິນຍານຖືກປ່ອຍໃຫ້ຢູ່ໃຕ້ອຳນາດຂອງລາຄະຕັນຫາ ແລ້ວຊາຕານກໍຊົມຊື່ນຍິນດີທີ່ສາມາດຕ້ອນຄົນທີ່ອ້າງວ່າເປັນຜູ້ຕິດຕາມພຣະຄຣິສຈຳນວນຫຼາຍເຂົ້າໄປໃນ(ແຫ/ຕາຂ່າຍ)ຂອງມັນ. {GC 555.2}

## {GC 556.1}

ບໍ່ມີໃຜຈຳເປັນຕ້ອງຖືກຫຼອກລວງດ້ວຍຄຳອ້າງອັນບໍ່ຈິງຂອງລັດທິຕິດຕໍ່ກັບວິນຍານ. ພຣະເຈົ້າໄດ້ປະທານແສງສະຫວ່າງພຽງພໍໃຫ້ມະນຸດສາມາດຫຼີກລ້ຽງກັບດັກຂອງມັນ. ດັ່ງທີ່ໄດ້ກ່າວໄວ້ແລ້ວ, ທິດສະດີທີ່ເປັນພື້ນຖານຂອງລັດທິຕິດຕໍ່ກັບວິນຍານນີ້ຂັດແຍ້ງກັບຂໍ້ຄວາມທີ່ຊັດເຈນທີ່ສຸດໃນພຣະຄຳພີ. ພຣະຄຳພີກ່າວວ່າຄົນຕາຍບໍ່ຮູ້ຫຍັງເລີຍ, ຄວາມຄິດຂອງພວກເຂົາໄດ້ດັບສູນໄປແລ້ວ. ພວກເຂົາບໍ່ມີສ່ວນຮ່ວມໃນສິ່ງໃດທີ່ເກີດຂຶ້ນພາຍໃຕ້ດວງຕາເວັນ ແລະ ບໍ່ຮູ້ຈັກຄວາມທຸກສຸກຂອງຜູ້ທີ່ພວກເຂົາຮັກທີ່ສຸດໃນໂລກ. {GC 556.1}

## {GC 556.2}

### ຊົງຫ້າມຕິດຕໍ່ວິນຍານ

ນອກຈາກນັ້ນ ພຣະເຈົ້າຊົງຫ້າມຢ່າງເດັດຂາດບໍ່ໃຫ້ມີການຕິດຕໍ່ກັບວິນຍານທີ່ອ້າງວ່າເປັນຄົນທີ່ຕາຍ. ໃນສະໄໝຊາວເຮັບເຣີບູຮານ ມີຄົນກຸ່ມໜຶ່ງອ້າງວ່າສາມາດຕິດຕໍ່ກັບຄົນຕາຍໄດ້ ຄືກັນກັບບາງຄົນໃນປັດຈຸບັນ. ແຕ່ພຣະຄຳພີໄດ້ເປີດເຜີຍວ່າ ວິນຍານເຫຼົ່ານັ້ນ ແທ້ຈິງແລ້ວແມ່ນ “ວິນຍານຂອງມານຮ້າຍ.” (ເບິ່ງ ຈົດບັນຊີ 25:1–3; ເພງສັນລະເສີນ 106:28; 1 ໂກຣິນໂທ 10:20; ພຣະນິມິດ 16:14). ພຣະຄຳພີກ່າວວ່າ ການຕິດຕໍ່ກັບວິນຍານເຫຼົ່ານີ້ເປັນສິ່ງໜ້າກຽດຊັງສຳລັບພຣະເຈົ້າ ແລະ ຖືກຫ້າມຢ່າງເດັດຂາດໂດຍມີໂທດເຖິງຕາຍ. (ເບິ່ງ ລະບຽບພວກເລວີ 19:31; 20:27). ປັດຈຸບັນ ຄົນສ່ວນຫຼາຍດູໝິ່ນຄຳວ່າ “ໄສຍະສາດ.” ການອ້າງວ່າມະນຸດສາມາດຕິດຕໍ່ກັບວິນຍານຊົ່ວໄດ້ ຖືວ່າເປັນນິທານຈາກສະໄໝຍຸກມືດ. ແຕ່ລັດທິຕິດຕໍ່ກັບວິນຍານໄດ້ແຜ່ຂະຫຍາຍໄປທົ່ວ ມີຜູ້ມາເຊື່ອນັບແສນນັບລ້ານຄົນ. ມັນໄດ້ເຂົ້າໄປສູ່ວົງການວິທະຍາສາດ, ແຊກຊຶມເຂົ້າໄປໃນຄຣິສຕະຈັກຕ່າງໆ, ໄດ້ຮັບການຍອມຮັບໃນສະພານິຕິບັນຍັດ ແລະ ແມ່ນແຕ່ໃນຣາຊສຳນັກ. ການຫຼອກລວງອັນຍິ່ງໃຫຍ່ນີ້ບໍ່ແມ່ນຫຍັງອື່ນ ນອກຈາກການຟື້ນຟູໄສຍະສາດບູຮານໃນຮູບແບບໃໝ່ ເຊິ່ງພຣະຄຳພີໄດ້ປະນາມ ແລະ ຫ້າມໄວ້. {GC 556.2}

## {GC 556.3}

ເຖິງແມ່ນວ່າຈະບໍ່ມີຫຼັກຖານອື່ນກ່ຽວກັບລັກສະນະທີ່ແທ້ຈິງຂອງຄຳສອນເລື່ອງການຕິດຕໍ່ກັບວິນຍານ, ສຳລັບຄຣິສຕຽນແລ້ວ ການທີ່ວິນຍານເຫຼົ່ານັ້ນບໍ່ໄດ້ແບ່ງແຍກຄວາມແຕກຕ່າງລະຫວ່າງຄວາມຊອບທຳກັບຄວາມບາບ, ລະຫວ່າງອັກຄະສາວົກຜູ້ບໍລິສຸດ ແລະ ສູງສົ່ງທີ່ສຸດຂອງພຣະຄຣິສ ກັບຜູ້ຮັບໃຊ້ທີ່ຊົ່ວຮ້າຍທີ່ສຸດຂອງຊາຕານ ກໍພຽງພໍແລ້ວ. ເມື່ອຊາຕານຫຼອກໃຫ້ຄົນເຊື່ອວ່າຄົນຊົ່ວຮ້າຍທີ່ສຸດກໍຢູ່ໃນສະຫວັນ ແລະ ໄດ້ຮັບການຍົກຍ້ອງສັນລະເສີນຢ່າງສູງ, ມັນກໍເວົ້າກັບຊາວໂລກວ່າ: “ບໍ່ວ່າເຈົ້າຈະຊົ່ວຮ້າຍ(ຂະໜາດ/ສ່ຳ/ຊ່ຳ/ປານ)ໃດ, ບໍ່ວ່າເຈົ້າຈະເຊື່ອ ຫຼື ບໍ່ເຊື່ອໃນພຣະເຈົ້າ ແລະ ໃນພຣະຄຳພີ, ກໍໃຫ້ເຈົ້າໃຊ້ຊີວິດຕາມໃຈມັກສາ ເພາະສະຫວັນກໍເປັນບ້ານຂອງເຈົ້າ.” ພວກຜູ້ສອນເລື່ອງການຕິດຕໍ່ກັບວິນຍານກໍເທົ່າກັບປະກາດວ່າ: “‘ທຸກຄົນທີ່ເຮັດຊົ່ວລ້ວນແຕ່ເປັນຄົນດີ ພຣະອົງກໍເຫັນດີນຳພວກເຂົາ’” ຫຼື…ຖາມວ່າ, ‘ພຣະເຈົ້າອົງຊົງຕັດສິນນັ້ນຢູ່ໃສ?’” (ມາລາກີ 2:17). ພຣະຄຳຂອງພຣະເຈົ້າຂຽນໄວ້ວ່າ: “ເຄາະກຳເປັນຂອງພວກເຈົ້າສາແລ້ວ ພວກເຈົ້າເອີ້ນສິ່ງທີ່ດີວ່າເປັນສິ່ງທີ່ຊົ່ວ ແລະ ເອີ້ນສິ່ງທີ່ຊົ່ວວ່າເປັນສິ່ງທີ່ດີ. ພວກເຈົ້າປ່ຽນມືດເປັນແຈ້ງ ແລະ ແຈ້ງເປັນມືດ. ພວກເຈົ້າເຮັດສິ່ງທີ່ຂົມໃຫ້ເປັນຫວານ ແລະສິ່ງທີ່ຫວານໃຫ້ເປັນຂົມ.” (ເອຊາຢາ 5:20). {GC 556.3}

## {GC 557.1}

### ພຣະຄຳພີເປີດໂປງຊາຕານ

ວິນຍານຫຼອກລວງເຫຼົ່ານີ້ອ້າງວ່າເປັນອັກຄະສາວົກ ແຕ່ກັບກ່າວຂັດແຍ້ງກັບສິ່ງທີ່ພວກເພິ່ນໄດ້ຂຽນໄວ້ພາຍໃຕ້ການຊົງນຳຂອງພຣະວິນຍານບໍລິສຸດໃນຕອນທີ່ຍັງມີຊີວິດຢູ່. ພວກມັນປະຕິເສດວ່າພຣະຄຳພີມາຈາກພຣະເຈົ້າ ເຊິ່ງເປັນການທຳລາຍຮາກຖານແຫ່ງຄວາມຫວັງຂອງຄຣິສຕຽນ ແລະ ດັບແສງສະຫວ່າງທີ່ສ່ອງທາງໄປສູ່ສະຫວັນ. ຊາຕານກຳລັງເຮັດໃຫ້ມະນຸດເຊື່ອວ່າພຣະຄຳພີເປັນພຽງແຕ່ນິຍາຍ ຫຼື ເປັນປື້ມສຳລັບຄົນໃນສະໄໝຕົ້ນເດີມເມື່ອມະນຸດຍັງບໍ່ພັດທະນາ, ແຕ່ບັດນີ້ບໍ່ຄວນໃສ່ໃຈ ຫຼື ຄວນປະຖິ້ມໄປຍ້ອນວ່າມັນລ້າສະໄໝແລ້ວ. ເພື່ອມາແທນທີ່ພຣະຄຳຂອງພຣະເຈົ້າ ມັນຈຶ່ງໃຫ້ມາການປາກົດຂອງພວກວິນຍານໃຫ້ເຫັນ. ນີ້ແມ່ນຊ່ອງທາງທີ່ມັນຄວບຄຸມໄດ້ຢ່າງເຕັມທີ່. ດ້ວຍວິທີນີ້ ມັນເຮັດໃຫ້ຊາວໂລກເຊື່ອຕາມທີ່ມັນຢາກໃຫ້ເຊື່ອ. ປື້ມພຣະຄຳພີທີ່ຈະໃສ້ໃນການພິພາກສາຕົວມັນເອງ ແລະ ຜູ້ຕິດຕາມຂອງມັນ ມັນກໍເອົາໄວ້ບ່ອນມືດຕາມທີ່ມັນຕ້ອງການ ແລະ ມັນເຮັດໃຫ້ຄົນເບິ່ງພຣະຜູ້ຊ່ວຍໃຫ້ລອດຂອງໂລກເໝືອນເປັນພຽງຄົນທຳມະດາເທົ່ານັ້ນ. ໃນສະໄໝກ່ອນທະຫານໂຣມັນທີ່ເຝົ້າອຸບໂມງຝັງພຣະສົບຂອງພຣະເຢຊູໄດ້ເລົ່າລືຄຳເວົ້າຕົວະທີ່ພວກປະໂຣຫິດ ແລະ ພວກເຖົ້າແກ່ໃສ່ປາກໃຫ້ເວົ້າ ເພື່ອປະຕິເສດການຟື້ນຄືນພຣະຊົນຂອງພຣະອົງ. ໃນສະໄໝນີ້ ພວກທີ່ເຊື່ອໃນການເຄື່ອນໄຫວຂອງເຫຼົ່າວິນຍານກໍພະຍາຍາມເຮັດໃຫ້ຄົນເຊື່ອວ່າບໍ່ມີເລື່ອງອັດສະຈັນໃດໆ ໃນຊີວິດຂອງພຣະຜູ້ຊ່ວຍໃຫ້ລອດຂອງພວກເຮົາ. ຫຼັງຈາກພະຍາຍາມໃຫ້ພຣະເຢຊູຫຼຸດຄວາສມສຳຄັນລົງແລ້ວ ພວກເຂົາກໍເອົາການອັດສະຈັນຂອງຝ່າຍຕົນເອງມາອວດອ້າງວ່າເໜືອກວ່າກິດຈະການຂອງພຣະຄຣິສ. {GC 557.1}

## {GC 557.2}

ແມ່ນແລ້ວ, ລັດທິຕິດຕໍ່ວິນຍານໃນປັດຈຸບັນກຳລັງປ່ຽນຮູບແບບຂອງມັນ ແລະ ເອົາລັກສະນະທີ່ຄົນຄັດຄ້ານທີ່ສຸດເຊື່ອງໄວ້ ໂດຍການອ້າງຄວາມເປັນຄຣິສຕຽນ. ແຕ່ຄຳເວົ້າຂອງມັນຜ່ານປາກເວົ້າ ແລະ ສິ່ງພິມໄດ້ປາກົດຕໍ່ສາທາລະນະມາຫຼາຍປີແລ້ວ ເຊິ່ງສະແດງໃຫ້ເຫັນລັກສະນະທີ່ແທ້ຈິງຂອງມັນ. ຄຳສອນເຫຼົ່ານີ້ບໍ່ສາມາດປະຕິເສດ ຫຼື ປິດບັງໄວ້ໄດ້. {GC 557.2}

## {GC 558.1}

ໃນຮູບແບບປັດຈຸບັນ, ແທນທີ່ຈະໜ້າຍອມຮັບຫຼາຍກວ່າແຕ່ກ່ອນ, ມັນກັບກາຍເປັນການຫຼອກລວງທີ່ອັນຕະລາຍກວ່າ ເພາະມັນແຝງຊ້ອນການຫຼອກລວງຫຼາຍຂຶ້ນ. ແຕ່ກ່ອນມັນເຄີຍປະຕິເສດພຣະຄຣິສ ແລະ ພຣະຄຳພີຢ່າງເປີດເຜີຍ, ແຕ່ດຽວນີ້ມັນອ້າງວ່າຍອມຮັບທັງສອງຢ່າງ. ຢ່າງໃດກໍຕາມ ພຣະຄຳພີຖືກຕີຄວາມໝາຍໃນແນວທາງທີ່ເອົາໃຈຄົນທີ່ຍັງບໍ່ໄດ້ກັບໃຈ, ໃນຂະນະທີ່ຄວາມຈິງອັນສຳຄັນທີ່ສຸດຖືກລຶບລ້າງຈົນໝົດຄວາມໝາຍ. ມັນເນັ້ນຄວາມຮັກວ່າເປັນຄຸນລັກສະນະສູງສຸດຂອງພຣະເຈົ້າ, ແຕ່ກັບເຮັດໃຫ້ຄວາມຮັກນັ້ນກາຍເປັນພຽງຄວາມຮູ້ສຶກທີ່ບໍ່ແບ່ງແຍກຄວາມແຕກຕ່າງລະຫວ່າງຄວາມດີ ແລະ ຄວາມຊົ່ວ. ຄວາມຍຸດຕິທຳຂອງພຣະເຈົ້າ, ການທີ່ພຣະອົງກ່າວໂທດຄວາມບາບ ແລະ ຂໍ້ກຳນົດຂອງພຣະບັນຍັດອັນບໍລິສຸດຂອງພຣະອົງ ລ້ວນແຕ່ຖືກປິດບັງໄວ້. ຜູ້ຄົນຖືກສອນໃຫ້ເຫັນວ່າພຣະບັນຍັດສິບປະການເປັນພຽງຕົວໜັງສືທີ່ຕາຍແລ້ວ. ນິທານທີ່ໜ້າຟັງ ແລະ ມີຄວາມດຶງດູດໄດ້ເຮັດໃຫ້ຄົນຫຼົງໃຫຼ ຈົນປະຕິເສດວ່າພຣະຄຳພີເປັນຮາກຖານແຫ່ງຄວາມເຊື່ອຂອງພວກເຂົາ. ພຣະຄຣິສຍັງຖືກປະຕິເສດຢ່າງແທ້ຈິງເໝືອນເດີມ; ແຕ່ຊາຕານໄດ້ເຮັດໃຫ້ຕາຂອງຄົນທັງຫຼາຍມືດບອດຈົນພວກເຂົາບໍ່ສາມາດເຫັນການຫຼອກລວງນີ້ໄດ້. {GC 558.1} {GC 558.1}

## {GC 558.2}

ມີໜ້ອຍຄົນທີ່ເຂົ້າໃຈຢ່າງແທ້ຈິງເຖິງພະລັງຫຼອກລວງຂອງການຕິດຕໍ່ກັບວິນຍານ ແລະ ອັນຕະລາຍຂອງການຕົກຢູ່ພາຍໃຕ້ອິດທິພົນຂອງມັນ. ຫຼາຍຄົນເຂົ້າໄປຫຼິ້ນກັບມັນພຽງເພື່ອຄວາມຢາກຮູ້ຢາກເຫັນ. ພວກເຂົາບໍ່ໄດ້ເຊື່ອຖືມັນຢ່າງແທ້ຈິງ ແລະ ຄົງຮູ້ສຶກຢ້ານກົວຖ້າຮູ້ວ່າກຳລັງຍອມໃຫ້ວິນຍານເຫຼົ່ານັ້ນຄວບຄຸມຕົວເອງ. ແຕ່ເມື່ອພວກເຂົາກ້າວເຂົ້າໄປໃນເຂດຫວງຫ້າມ ຊາຕານກໍໃຊ້ອຳນາດຂອງມັນໃນການບັງຄັບພວກເຂົາໃຫ້ເຮັດໃນສິ່ງທີ່ພວກເຂົາບໍ່ເຕັມໃຈເຮັດ. ເມື່ອພວກເຂົາຍອມໃຫ້ຈິດໃຈຂອງຕົນຢູ່ພາຍໃຕ້ການນຳພາຂອງມັນພຽງຄັ້ງດຽວ ມັນກໍຈະຄວບຄຸມພວກເຂົາໄວ້. ເປັນໄປບໍ່ໄດ້ທີ່ພວກເຂົາຈະໃຊ້ກຳລັງຂອງຕົນເອງເພື່ອຫຼຸດພົ້ນຈາກມົນສະກົດນີ້. ມີພຽງແຕ່ຣິດອຳນາດຂອງພຣະເຈົ້າເທົ່ານັ້ນທີ່ຈະປົດປ່ອຍຈິດວິນຍານທີ່ຕິດກັບດັກນີ້ໄດ້ ເຊິ່ງຈະປະທານໃຫ້ເມື່ອມີການອະທິຖານຢ່າງຮ້ອນຮົນດ້ວຍຄວາມເຊື່ອ. {GC 558.2}

## {GC 558.3}

ທຸກຄົນທີ່ຍອມຕາມນິໄສບາບຂອງຕົນ ຫຼື ຈົງໃຈຫຼໍ່ລ້ຽງຄວາມບາບເອົາໄວ້ ກໍເທົ່າກັບເຊື້ອເຊີນການລໍ້ລວງຂອງຊາຕານ. ພວກເຂົາແຍກຕົວອອກຈາກພຣະເຈົ້າ ແລະ ຈາກການປົກປ້ອງຂອງທູດສະຫວັນຂອງພຣະອົງ. ເມື່ອມານຮ້າຍມາລໍ້ລວງ ພວກເຂົາກໍບໍ່ມີແນວປ້ອງກັນ ແລ້ວຈຶ່ງກາຍເປັນເຫຍື່ອຢ່າງງ່າຍດາຍ. ຜູ້ທີ່ຍອມຢູ່ໃຕ້ອຳນາດຂອງມັນແບບນີ້ ບໍ່ຮູ້ເລີຍວ່າທີ່ສຸດແລ້ວຈະຈົບລົງແນວໃດ. ເມື່ອຊາຕານສາມາດຊະນະພວກເຂົາໃຫ້ມາຢູ່ຝ່າຍຂອງຕົນ ມັນກໍຈະໃຊ້ພວກເຂົາເປັນເຄື່ອງມືຂອງມັນເພື່ອນຳພາຄົນອື່ນໄປສູ່ຄວາມພິນາດ. {GC 558.3}

## {GC 559.1}

 {GC 559.1}

## {GC 559.2}

 {GC 559.2}

## {GC 560.1}

### ພຣະຄຳເປັນເກາະກຳບັງ

 {GC 560.1}

## {GC 560.2}

 {GC 560.2}

## {GC 560.3}

 {GC 560.3}

## {GC 561.1}

 {GC 561.1}

## {GC 561.2}

 {GC 561.2}

## {GC 562.1}

 {GC 562.1}
