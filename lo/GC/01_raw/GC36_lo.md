---
chapter:
  number: 36
  title:
    lo: ຄວາມຂັດແຍ້ງທີ່ຈວນຈະເກີດຂຶ້ນ
    en: The Impending Conflict
---

## {GC 582.1}

### ຊາຕານຕໍ່ຕ້ານພຣະບັນຍັດ

ນັບຕັ້ງແຕ່ເລີ່ມຕົ້ນຂອງການຂັດແຍ້ງອັນຍິ່ງໃຫຍ່ໃນສະຫວັນ ຈຸດປະສົງຂອງຊາຕານແມ່ນການທຳລາຍພຣະບັນຍັດຂອງພຣະເຈົ້າ. ເພື່ອໃຫ້ບັນລຸເປົ້າໝາຍນີ້ ມັນຈຶ່ງກະບົດຕໍ່ພຣະຜູ້ສ້າງ ແລະ ເຖິງແມ່ນວ່າມັນຖືກຂັບໄລ່ອອກຈາກສະຫວັນ ມັນກໍຍັງສືບຕໍ່ເຮັດສົງຄາມແບບດຽວກັນໃນໂລກ. ມັນມຸ່ງໝັ້ນທີ່ຈະຫຼອກລວງມະນຸດໃຫ້ລະເມີດພຣະບັນຍັດຂອງພຣະເຈົ້າ. ບໍ່ວ່າຈະສຳເລັດໂດຍການປະຖິ້ມພຣະບັນຍັດທັງໝົດ ຫຼື ປະຕິເສດພຽງຂໍ້ດຽວ ຜົນສຸດທ້າຍກໍຈະເໝືອນກັນ. ຜູ້ທີ່ລະເມີດ “ຂໍ້ໃດຂໍ້ໜຶ່ງ” ກໍສະແດງເຖິງການໝິ່ນປະໝາດພຣະບັນຍັດໂດຍລວມ, ອິດທິພົນກັບແບບຢ່າງຂອງລາວຢູ່ຝ່າຍການລະເມີດ ສະນັ້ນລາວຈຶ່ງມີຄວາມ “ຜິດໃນຖານຝ່າຝືນກົດບັນຍັດທັງໝົດ.” (ຢາໂກໂບ 2:10). {GC 582.1}

## {GC 582.2}

ເນື່ອງຈາກຊາຕານຢາກໃຫ້ຄົນໝິ່ນປະໝາດພຣະບັນຍັດຂອງພຣະເຈົ້າ ມັນຈຶ່ງບິດເບືອນຄຳສອນຂອງພຣະຄຳພີ ຈົນຄົນຈຳນວນຫຼວງຫຼາຍທີ່ອ້າງວ່າເຊື່ອໃນພຣະຄຳພີໄດ້ຫຼົງເຊື່ອຄຳສອນຜິດ. ການຕໍ່ສູ້ຄັ້ງສຸດທ້າຍລະຫວ່າງຄວາມຈິງ ແລະ ຄວາມເທັດ ແມ່ນການປິດສາກຄວາມຂັດແຍ້ງທີ່ດຳເນີນມາຢ່າງດົນນານກ່ຽວກັບພຣະບັນຍັດຂອງພຣະເຈົ້າ. ບັດນີ້ພວກເຮົາກຳລັງກ້າວເຂົ້າສູ່ການຕໍ່ສູ້ຄັ້ງສຸດທ້າຍນີ້, ເປັນການຕໍ່ສູ້ລະຫວ່າງຂໍ້ບັງຄັບຂອງມະນຸດ ແລະ ພຣະບັນຍັດຂອງພຣະເຢໂຮວາ, ລະຫວ່າງສາສະໜາທີ່ອີງໃສ່ພຣະຄຳພີ ແລະ ສາສະໜາທີ່ອີງໃສ່ນິຍາຍປະດິດ ກັບ ຮີດຄອງປະເພນີ. {GC 582.2}

## {GC 582.3}

ຝ່າຍຕ່າງໆ ທີ່ຈະຮ່ວມມືກັນຕໍ່ສູ້ຄວາມຈິງ ແລະ ຄວາມຊອບທຳໃນສົງຄາມຄັ້ງນີ້ກຳລັງເຄື່ອນໄຫວຢູ່ແລ້ວ. ຄົນສ່ວນຫຼາຍບໍ່ເຫັນຄຸນຄ່າຂອງພຣະຄຳອັນສັກສິດຂອງພຣະເຈົ້າທີ່ສືດທອດມາເຖິງພວກເຮົາຜ່ານການເສຍເລືອດເນື້ອ ແລະ ຄວາມທຸກທໍລະມານ. ເຖິງແມ່ນວ່າທຸກຄົນສາມາດເຂົ້າເຖິງພຣະຄຳພີໄດ້ງ່າຍ ແຕ່ມີໜ້ອຍຄົນທີ່ຍອມຮັບເອົາພຣະຄຳພີເປັນສິ່ງນຳພາໃນຊີວິດ. ການປະຕິເສດພຣະເຈົ້າກຳລັງແຜ່ລາມໄປເຖິງລະດັບທີ່ໜ້າຢ້ານກົວ, ບໍ່ແມ່ນພຽງແຕ່ໃນທ່າມກາງຊາວໂລກເທົ່ານັ້ນ ແຕ່ໃນຄຣິສຕະຈັກ(ດ້ວຍ/ນຳ). ຫຼາຍຄົນປະຕິເສດຫຼັກຄຳສອນຕ່າງໆ ທີ່ເປັນເສົາຫຼັກພື້ນຖານແຫ່ງຄວາມເຊື່ອຂອງຄຣິສຕຽນ. ຄົນສ່ວນໃຫຍ່ທີ່ອ້າງວ່າເປັນຄຣິສຕຽນໄດ້ປະຕິເສດຄວາມຈິງອັນສຳຄັນຫຼາຍຢ່າງ ເຊັ່ນ: ການຊົງສ້າງຕາມທີ່ຂຽນໄວ້ໃນພຣະຄຳພີ, ການທີ່ມະນຸດຕົກສູ່ຄວາມບາບ, ການໄຖ່ມະນຸດໃຫ້ລອດ ແລະ ຄວາມຄົງຢູ່ຂອງພຣະບັນຍັດຂອງພຣະເຈົ້າ—ບາງຢ່າງກໍປະຕິເສດທັງໝົດ ແລະ ບາງຢ່າງກໍປະຕິເສດບາງສ່ວນ. ຄົນຈຳນວນຫຼວງຫຼາຍທີ່ພາກພູມໃຈໃນສະຕິປັນຍາ ແລະ ການພຶ່ງພາຕົນເອງ ຖືວ່າການເຊື່ອໃນພຣະຄຳພີຢ່າງໝົດໃຈນັ້ນສະແດງເຖິງຄວາມອ່ອນແອ. ພວກເຂົາຄິດວ່າການຈັບຜິດ ແລະ ການຕີຄວາມພຣະຄຳພີໃຫ້ເປັນພຽງເລື່ອງປຽບທຽບ ແລະ ນິທານສອນໃຈສະແດງເຖິງຄວາມສາມາດ ແລະ ການສຶກສາທີ່ເໜືອກວ່າຄົນອື່ນ.ສາສະໜາອາຈານຫຼາຍຄົນກຳລັງສອນສະມາຊິກ ແລະ ຄູອາຈານກຳລັງສອນນັກຮຽນນັກສຶກສາຂອງຕົນວ່າ ພຣະບັນຍັດຂອງພຣະເຈົ້າໄດ້ຖືກປັບປ່ຽນ ຫຼື ຖືກຍົກເລີກໄປແລ້ວ. ສ່ວນຄົນທີ່ເຊື່ອວ່າພຣະບັນຍັດຍັງມີຜົນບັງຄັບໃຊ້ຢູ່ ແລະ ຕ້ອງປະຕິບັດຕາມຢ່າງເຄັ່ງຄັດນັ້ນ ກໍຖືກຄົນທັງຫຼາຍດູໝິ່ນເຍາະເຍີ້ຍ. {GC 582.3}

## {GC 583.1}

ເມື່ອຜູ້ໃດປະຕິເສດຄວາມຈິງ ຜູ້ນັ້ນກໍປະຕິເສດພຣະຜູ້ສ້າງຄວາມຈິງນັ້ນ. ການລະເມີດພຣະບັນຍັດຂອງພຣະເຈົ້າກໍເທົ່າກັບການປະຕິເສດອຳນາດຂອງພຣະອົງຜູ້ປະທານພຣະບັນຍັດ. ການຍຶດເອົາຄຳສອນຜິດ ແລະ ທິດສະດີທີ່ບໍ່ຈິງມາເປັນຮູບເຄົາລົບ ກໍງ່າຍພໍໆ ກັບການສ້າງຮູບເຄົາລົບຈາກໄມ້ ຫຼື ຫີນ. ຊາຕານບິດເບືອນພຣະລັກສະນະຂອງພຣະເຈົ້າເພື່ອໃຫ້ມະນຸດເຂົ້າໃຈພຣະອົງຜິດໄປຈາກຄວາມຈິງ. ຫຼາຍຄົນໄດ້ຍົກເອົາແນວຄິດທາງປັດຊະຍາຂຶ້ນມາເປັນຮູບເຄົາລົບແທນທີ່ຈະນັບຖືພຣະເຢໂຮວາໃນຖານະພຣະເຈົ້າສູງສຸດ. ມີໜ້ອຍຄົນທີ່ນະມັດສະການພຣະເຈົ້າອົງຊົງພຣະຊົນຢູ່ຕາມທີ່ພຣະອົງໄດ້ຮັບການເປີດເຜີຍໃນພຣະຄຳພີ, ໃນພຣະຄຣິສ ແລະ ໃນສິ່ງທີ່ພຣະອົງຊົງສ້າງ. ຄົນຈຳນວນຫຼວງຫຼາຍຂາບໄຫວ້ບູຊາທຳມະຊາດ ແຕ່ປະຕິເສດພຣະເຈົ້າຜູ້ຊົງສ້າງທຳມະຊາດນັ້ນ. ເຖິງແມ່ນວ່າຈະມີຮູບແບບທີ່ແຕກຕ່າງກັນ, ແຕ່ໃນປະຈຸບັນການຂາບໄຫວ້ຮູບເຄົາລົບກໍຍັງມີຢູ່ໃນໝູ່ຄຣິສຕຽນເໝືອນກັບທີ່ເຄີຍມີໃນທ່າມກາງຊາວອິສຣາເອນໃນສະໄໝຂອງເອລີຢາ. ພຣະເຈົ້າຂອງຫຼາຍຄົນທີ່ອ້າງວ່າເປັນນັກປາດ, ນັກປັດຊະຍາ, ນັກກະວີ, ນັກການເມືອງ, ນັກຂ່າວ, ລວມທັງພຣະເຈົ້າຂອງຊົນຊັ້ນສູງ, ຂອງມະຫາວິທະຍາໄລຫຼາຍແຫ່ງ ແລະ ແມ່ນແຕ່ຂອງສະຖາບັນສາສະໜາສາດບາງແຫ່ງ ກໍບໍ່ດີໄປກວ່າພະບາອານ, ພະຂອງຊາວໂຟນີເຊຍ. {GC 583.1}

## {GC 584.1}

ໃນບັນດາຄວາມຜິດທີ່ວົງການຄຣິສຕຽນຍອມຮັບນັ້ນ, ບໍ່ມີຄວາມຜິດໃດທີ່ທ້າທາຍອຳນາດຂອງສະຫວັນ, ບໍ່ມີຄວາມຜິດໃດທີ່ຂັດແຍ້ງກັບເຫດຜົນໂດຍກົງ ແລະ ບໍ່ມີຄວາມຜິດໃດທີ່ນຳຜົນຮ້າຍແຮງຫຼາຍໄປກວ່າຄຳສອນສະໄໝໃໝ່ທີ່ກຳລັງແຜ່ຂະຫຍາຍຢ່າງໄວວາ ທີ່ວ່າພຣະບັນຍັດຂອງພຣະເຈົ້າບໍ່ມີຜົນບັງຄັບໃຊ້ກັບມະນຸດແລ້ວ. ທຸກປະເທດມີກົດໝາຍທີ່ຜົນລະເມືອງຕ້ອງເຄົາລົບ ແລະ ປະຕິບັດຕາມ. ບໍ່ມີລັດຖະບານໃດສາມາດດຳລົງຢູ່ໄດ້ໂດຍປາສະຈາກກົດໝາຍ, ແລ້ວເປັນໄປໄດ້ບໍວ່າພຣະຜູ້ສ້າງຟ້າສະຫວັນ ແລະ ແຜ່ນດິນໂລກບໍ່ມີກົດເກນໃນການປົກຄອງສິ່ງມີຊີວິດທີ່ພຣະອົງຊົງສ້າງ? ລອງຄິດເບິ່ງວ່າ ຖ້າອາຈານຊື່ດັງຈະປະກາດໃນສາທາລະນະວ່າກົດໝາຍບ້ານເມືອງບໍ່ຈຳເປັນຮັກສາແລ້ວ ຍ້ອນວ່າມັນຈຳກັດເສລີພາບຂອງປະຊາຊົນ, ພວກເຂົາຈະໄດ້ຮັບອະນຸຍາດໃຫ້ເທດສະໜາຢູ່ດົນປານໃດ? ແຕ່ການລະເມີດກົດໝາຍຂອງປະເທດຍັງບໍ່ຮ້າຍແຮງເທົ່າການຢຽບຢ່ຳພຣະບັນຍັດຂອງພຣະເຈົ້າ ອັນເປັນຮາກຖານຂອງການປົກຄອງທັງປວງ. {GC 584.1}

## {GC 584.2}

ສົມມຸດວ່າປະເທດທັງຫຼາຍໄດ້ຍົກເລີກກົດໝາຍຂອງຕົນ ແລະ ປ່ອຍໃຫ້ປະຊາຊົນເຮັດຕາມໃຈມັກ, ນັ້ນກໍຍັງດີກວ່າທີ່ຈະໃຫ້ພຣະເຈົ້າຜູ້ຊົງປົກຄອງຈັກກະວານນັນຍົກເລີກພຣະບັນຍັດຂອງພຣະອົງ ແລະ ປະໃຫ້ໂລກຢູ່ໂດຍບໍ່ມີມາດຕະຖານໃນການກ່າວໂທດຜູ້ກະທຳຜິດ ຫຼື ຮັບຮອງຜູ້ເຊື່ອຟັງ. ພວກເຮົາຢາກຮູ້ບໍວ່າຜົນຈະເປັນແນວໃດຖ້າຈະປະຖິ້ມພຣະບັນຍັດຂອງພຣະເຈົ້າ? ການທົດລອງນີ້ໄດ້ເກີດຂຶ້ນມາແລ້ວ. ເມື່ອການປະຕິເສດຄວາມເຊື່ອໃນພຣະເຈົ້າໄດ້ກາຍເປັນແນວທາງປົກຄອງໃນປະເທດຝຣັ່ງ, ເຫດການທີ່ເກີດຂຶ້ນນັ້ນໜ້າຢ້ານກົວທີ່ສຸດ ແລະ ພິສູດໃຫ້ຄົນທັງໂລກເຫັນວ່າ ການປະຖິ້ມຂໍ້ຈຳກັດທີ່ພຣະເຈົ້າຊົງກຳນົດໄວ້ນັ້ນ ກໍເທົ່າກັບເປັນການຍອມຮັບການປົກຄອງຂອງຜະເດັດການຜູ້ໂຫດຮ້າຍທີ່ສຸດ. ເມື່ອມາດຕະຖານແຫ່ງຄວາມຊອບທຳຖືກປະຖິ້ມແລ້ວ ກໍເປັນການເປີດທາງໃຫ້ເຈົ້າແຫ່ງຄວາມຊົ່ວສ້າງຕັ້ງອຳນາດຂອງມັນໃນໂລກ. {GC 584.2}

## {GC 584.3}

ເມື່ອຄົນປະຕິເສດພຣະບັນຍັດຂອງພຣະເຈົ້າ, ເຂົາກໍບໍ່ເຫັນວ່າຄວາມບາບເປັນສິ່ງຊົ່ວຮ້າຍ ແລະ ຄວາມຊອບທຳກໍ່ບໍ່ໜ້າປາຖະໜາ. ຜູ້ທີ່ບໍ່ຍອມຢູ່ໃຕ້ການປົກຄອງຂອງພຣະເຈົ້າ ກໍຂາດຄຸນນະສົມບັດໃນການປົກຄອງຕົນເອງ. ຄຳສອນທີ່ຊົ່ວຮ້າຍຂອງພວກເຂົາໄດ້ປູກຝັງຄວາມດດື້ດ້ານໄວ້ໃນໃຈຂອງເດັກນ້ອຍ ແລະ ຊາວໜຸ່ມ, ຜູ້ທີ່ບໍ່ມັກການຄວບຄຸມໂດຍທຳມະຊາດ. ຜົນທີ່ຕາມມາແມ່ນສັງຄົມທີ່ບໍ່ມີລະບຽບ ແລະ ຂາດສິນທຳ. ຄົນຈຳນວນຫຼວງຫຼາຍຮັບເອົາການຫຼອກລວງຂອງຊາຕານຢ່າງງ່າຍດາຍ ໃນຂະນະທີ່ຫົວຂວັນຄົນທີ່ປະຕິບັດຕາມພຣະບັນຍັດຂອງພຣະເຈົ້າວ່າເປັນຄົນງົມງວາຍ. ພວກເຂົາປ່ອຍຕົວໄປຕາມກິເລດຕັນຫາ ແລະ ເຮັດບາບແບບດຽວກັນກັບທີ່ເປັນເຫດໃຫ້ພຣະເຈົ້າລົງໂທດຊົນຊາດທີ່ຂາບໄຫວ້ຮູບເຄົາລົບໃນອະດີດ. {GC 584.3}

## {GC 585.1}

### ຜົນຂອງການປະຖິ້ມພຣະບັນຍັດ

ຜູ້ທີ່ສອນປະຊາຊົນໃຫ້ເບິ່ງພຣະບັນຍັດຂອງພຣະເຈົ້າວ່າເປັນສິ່ງທີ່ບໍ່ສຳຄັນ ກຳລັງຫວ່ານເມັດພືດແຫ່ງການບໍ່ເຊື່ອຟັງ ແລະ ຈະຕ້ອງເກັບກ່ຽວຜົນແຫ່ງການບໍ່ເຊື່ອຟັງນັ້ນ. ຖ້າຄົນປະຖິ້ມຂໍ້ຫ້າມທີ່ພຣະເຈົ້າຊົງບັນຍັດໄວ້ຢ່າງໝົດສິ້ນ, ບໍ່ດົນພວກເຂົາກໍຈະບໍ່ນັບຖືກົດໝາຍຂອງມະນຸດເຊັ່ນກັນ. ເນື່ອງຈາກພຣະເຈົ້າຊົງຫ້າມການປະພຶດທີ່ບໍ່ສັດຊື່, ຄວາມໂລບ, ການຕົວະ ແລະ ການສໍ້ໂກງ, ຄົນຈຶ່ງພ້ອມທີ່ຈະຢຽບຍ່ຳກົດບັນຍັດຂອງພຣະອົງ ເພາະເຫັນວ່າມັນເປັນສິ່ງກີດຂວາງຄວາມຈະເລີນ. ແຕ່ຜົນຂອງການປະຖິ້ມຂໍ້ບັນຍັດເຫຼົ່ານີ້ຈະບໍ່ເປັນດັ່ງທີ່ພວກເຂົາຄາດຄິດໄວ້. ຖ້າກົດບັນຍັດບໍ່ມີຜົນບັງຄັບໃຊ້ ກໍຄົງບໍ່ມີໃຜຢ້ານທີ່ຈະລ່ວງລະເມີດ ແລະ ຊັບສິນກໍຈະບໍ່ປອດໄພອີກຕໍ່ໄປ. ຄົນຈະຍາດຊີງເອົາສິ່ງຂອງຂອງເພື່ອນບ້ານດ້ວຍຄວາມຮຸນແຮງ ແລະ ຜູ້ທີ່ແຂງແຮງທີ່ສຸດກໍຈະກາຍເປັນຄົນຮັ່ງມີທີ່ສຸດ. ຊີວິດຈະບໍ່ມີຄ່າ, ການແຕ່ງງານຈະໝົດຄວາມສັກສິດ ແລະ ຈະບໍ່ປ້ອງກັນຄອບຄົວອີກຕໍ່ໄປ. ຜູ້ທີ່ມີອຳນາດກໍຈະຍາດເອົາເມຍຂອງເພື່ອນບ້ານໄປຕາມໃຈມັກ. ພຣະບັນຍັດຂໍ້ທີຫ້າກໍຈະຖືກປະຖິ້ມໄປພ້ອມກັບຂໍ້ທີສີ່. ລູກໆ ກໍຈະບໍ່ລັ່ງເລທີ່ຈະຂ້າພໍ່ແມ່ຂອງຕົນ ຖ້າຈະນຳໄປສູ່ການໄດ້ໃນສິ່ງທີ່ຈິດໃຈອັນຊົ່ວຮ້າຍຂອງຕົນປາຖະໜາ. ບັນດາປະເທດທີ່ຈະເລີນກໍຈະກາຍເປັນບ່ອນຊຸມຂອງພວກໂຈນ ແລະ ຄາດຕະກອນ, ແລ້ວຄວາມສະຫງົບສຸກກໍຈະໝົດໄປຈາກແຜ່ນດິນ. {GC 585.1}

## {GC 585.2}

ການທີ່ຄົນໃນທຸກມື້ນີ້ເຊື່ອວ່າບໍ່ຈຳເປັນຕ້ອງປະຕິບັດຕາມພຣະບັນຍັດຂອງພຣະເຈົ້າ ເຮັດໃຫ້ພວກເຂົາບໍ່ຢ້ານບາບ ແລະ ເປີດທາງໃຫ້ຄວາມຊົ່ວຫຼັ່ງໄຫຼເຂົ້າມາໃນໂລກ. ການລະເມີດກົດໝາຍ, ການກິນດື່ມແບບເມົາມາຍ ແລະ ຄວາມເສື່ອມເສຍທາງສິນທຳກຳລັງຖະຫຼົມໃສ່ພວກເຮົາຄືກັບຄື້ນຍັກຊຸນາມິ. ຊາຕານກຳລັງເຮັດວຽກຢູ່ໃນຄອບຄົວ. ທຸງຂອງມັນປິວສະບັດຢູ່, ແມ່ນແຕ່ໃນຄອບຄົວທີ່ອ້າງວ່າເປັນຄຣິສຕຽນ. ມີການອິດສາບັງບຽດ, ການລະແວງສົງໄສ, ການໜ້າໄຫວ້ຫຼັງຫຼອກ, ການແຕກແຍກ, ການແກ່ງແຍ່ງຊິງດີ, ການທໍລະຍົດຕໍ່ຄວາມໄວ້ວາງໃຈອັນສັກສິດ ແລະ ການປ່ອຍຕົວຕາມກິເລດຕັນຫາ. ຫຼັກການ ແລະ ລະບົບຄຳສອນທາງສາສະໜາທັງໝົດ ທີ່ຄວນເປັນຮາກຖານ ແລະ ໂຄງຮ່າງຂອງສັງຄົມ ເບິ່ງຄືວ່າກຳລັງຈະພັງທະລາຍລົງ. ອາຊະຍາກອນທີ່ຕ່ຳຊ້າທີ່ສຸດ, ເມື່ອຖືກຈັບເຂົ້າຄຸກ ມັກຈະໄດ້ຮັບຂອງຂວັນ ແລະ ການເອົາໃຈໃສ່ເໝືອນກັບວ່າເປັນວິລະບຸລຸດ. ສື່ມວນຊົນເອົາເລື່ອງອຸປະນິໄສ ແລະ ຄວາມຜິດຂອງພວກເຂົາໄປເຜີຍແຜ່ຢ່າງກວ້າງຂວາງ. ໜັງສືພິມລົງລາຍລະອຽດຂອງຄວາມຊົ່ວຮ້າຍ, ເຊິ່ງກາຍເປັນແບບຢ່າງໃຫ້ຄົນອື່ນເຮັດການສໍ້ໂກງ, ການປຸ້ນຈີ້ ແລະ ການຂ້າຄົນ, ເຮັດໃຫ້ຊາຕານປິຕິຍິນດີທີ່ແຜນການອັນຊົ່ວຮ້າຍຂອງມັນສຳເລັດຜົນ. ມີການຫຼົງໄຫຼໃນຄວາມຊົ່ວ, ການຂ້າຄົນຢ່າງບໍ່ມີເຫດຜົນ, ການປ່ອຍຕົວກິນດື່ມຢ່າງໜ້າຢ້ານ ແລະ ການເຮັດຊົ່ວທຸກຮູບແບບຢ່າງໜ້າກົວ. ສິ່ງເຫຼົ່ານີ້ຄວນເຮັດໃຫ້ທຸກຄົນທີ່ຢຳເກງພຣະເຈົ້າລຸກຂຶ້ນມາຊອກຫາວິທີທີ່ຈະຢຸດຢັ້ງກະແສແຫ່ງຄວາມຊົ່ວນີ້. {GC 585.2}

## {GC 586.1}

ສານຍຸຕິທຳມີແຕ່ຄວາມສໍ້ລາດບັງຫຼວງ. ຜູ້ປົກຄອງຖືກຊັກຈູງດ້ວຍຄວາມໂລບ ແລະ ຄວາມມົວເມົາ(ໃນຄວາມລຳລານ/ທາງໂລກີ). ຄວາມມຶນເມົາໄດ້ເຮັດໃຫ້ຈິດໃຈຂອງຫຼາຍຄົນມືດມົນ ຈົນຊາຕານມີອຳນາດເໜືອພວກເຂົາເກືອບທັງໝົດ. ຜູ້ພິພາກສາຖືກຊັກຈູງໃຫ້ເຮັດຜິດ, ຮັບສິນບົນ ແລະ ຖືກຫຼອກລວງ. ຜູ້ບັງຄັບໃຊ້ກົດໝາຍເມົາເຫຼົ້າ, ມົ່ວສຸມ, ປ່ອຍຕົວຕາມກິເລດ, ອິດສາບັງບຽດ ແລະ ສໍ້ໂກງທຸກຮູບແບບ. “ຄວາມຍຸຕິທຳຖືກຂັບໄລ່ໃຫ້ໜີໄປ ແລະຄວາມຖືກຕ້ອງກໍເຂົ້າມາໃກ້ບໍ່ໄດ້. ຄວາມຈິງເຕະສະດຸດລົ້ມລົງທີ່ສີ່ແຍກກາງເມືອງ ແລະຄວາມສັດຊື່ກໍບໍ່ມີຢູ່ໃນທີ່ນັ້ນ.” (ເອຊາຢາ 59:14) {GC 586.1}

## {GC 586.2}

ຄວາມຊົ່ວຮ້າຍ ແລະ ຄວາມມືດຝ່າຍຈິດວິນຍານທີ່ແຜ່ລາມໃນສະໄໝການປົກຄອງຂອງຄຣິສຕະຈັກໂຣມ ແມ່ນຜົນທີ່ຫຼີກລ້ຽງບໍ່ໄດ້ຈາກການທີ່ພວກເຂົາກີດກັ້ນບໍ່ໃຫ້ຄົນອ່ານພຣະຄຳພີ. ແຕ່ອັນໃດເປັນສາເຫດຂອງການປະຕິເສດພຣະເຈົ້າ, ການປະຕິເສດພຣະບັນຍັດຂອງພຣະອົງ ແລະ ຄວາມເສື່ອມຊາມທາງສິນທຳທີ່ເກີດຂຶ້ນໃນຍຸກນີ້ທີ່ແສງສະຫວ່າງແຫ່ງຂ່າວປະເສີດສ່ອງມາຢ່າງເຈີດຈ້າ ແລະ ມີເສລີພາບທາງສາສະໜາ? ບັດນີ້ເມື່ອຊາຕານບໍ່ສາມາດຄວບຄຸມມະນຸດສະໂລກໂດຍການເຊື່ອງຊ້ອນພຣະຄຳພີໄວ້ອີກຕໍ່ໄປ, ມັນຈຶ່ງໃຊ້ວິທີອື່ນເພື່ອບັນລຸຈຸດປະສົງອັນດຽວກັນ. ບໍ່ວ່າຈະທຳລາຍຄວາມເຊື່ອໃນພຣະຄຳພີ ຫຼື ທຳລາຍພຣະຄຳພີເອງ ກໍເຮັດໃຫ້ຈຸດປະສົງຂອງມັນສຳເລັດເໝືອນກັນ. ຊາຕານໄດ້ແຊກຊຶມແນວຄິດທີ່ວ່າພຣະບັນຍັດຂອງພຣະເຈົ້າບໍ່ມີຜົນບັງຄັບໃຊ້, ເຊິ່ງສົ່ງຜົນໃຫ້ຄົນລະເມີດພຣະບັນຍັດເໝືອນກັບວ່າພວກເຂົາບໍ່ຮູ້ຫຍັງເລີຍກ່ຽວກັບພຣະບັນຍັດເລີຍ. ໃນປະຈຸບັນ ມັນເຮັດວຽກຜ່ານຄຣິສຕະຈັກເພື່ອເຮັດໃຫ້ແຜນຂອງມັນສຳເລັດ ເໝືອນກັບໃນສະໄໝກ່ອນ. ອົງການສາສະໜາໃນທຸກມື້ນີ້ປະຕິເສດທີ່ຈະຮັບຟັງຄວາມຈິງທີ່ພຣະຄຳພີສອນຢ່າງຈະແຈ້ງ ເພາະບໍ່ເປັນທີ່ນິຍົມຂອງຄົນໃນສັງຄົມ. ຍິ່ງໄປກວ່ານັ້ນ ພວກເຂົາກໍຍັງຕໍ່ຕ້ານຄວາມຈິງເຫຼົ່ານັ້ນ ທັງໄດ້ຕີຄວາມໝາຍ ແລະ ມີຈຸດຢືນທີ່ສ້າງຄວາມສົງໄສໃນໃຈຄົນທົ່ວໄປ. ພວກເຂົາຍຶດຕິດກັບຄວາມເຊື່ອຜິດຂອງຄຣິສຕະຈັກໂຣມທີ່ວ່າມະນຸດມີວິນຍານອະມະຕະໂດຍທຳມະຊາດ ແລະ ຍັງມີສະຕິຫຼັງຈາກຕາຍ. ພວກເຂົາຈຶ່ງບໍ່ມີແນວປ້ອງກັນຈາກການຖືກຫຼອກລວງໃນເລື່ອງການຕິດຕໍ່ກັບວິນຍານ. ຄຳສອນເລື່ອງການທໍລະມານຄົນບາບຕະຫຼອດນິຣັນເຮັດໃຫ້ຫຼາຍຄົນບໍ່ເຊື່ອໃນພຣະຄຳພີ. ເມື່ອມີການສອນຄົນທັງຫຼາຍເຖິງຄວາມສຳຄັນຂອງການຮັກສາພຣະບັນຍັດຂໍ້ທີສີ່ ພວກເຂົາກໍພົບວ່າຕ້ອງຮັກສາມື້ທີເຈັດເປັນວັນສະບາໂຕ. ແຕ່ພວກອາຈານທີ່ມີຊື່ສຽງເຫັນວ່າມີທາງດຽວທີ່ຈະຫຼີກລ້ຽງການເຮັດໜ້າທີ່ທີ່ພວກເຂົາບໍ່ຍອມເຮັດ ນັ້ນຄືການປະກາດວ່າ ພຣະບັນຍັດຂອງພຣະເຈົ້າບໍ່ມີຜົນບັງຄັບໃຊ້ແລ້ວ. ດັ່ງນັ້ນ ພວກເຂົາຈຶ່ງປະຖິ້ມທັງພຣະບັນຍັດ ແລະ ວັນສະບາໂຕໄປພ້ອມກັນ. ເມື່ອວຽກງານການປະຕິຮູບວັນສະບາໂຕຂະຫຍາຍອອກໄປ, ການປະຕິເສດພຣະບັນຍັດເພື່ອຫຼີກລ້ຽງຂໍ້ທີສີ່ຈະແຜ່ກວ້າງອອກໄປເກືອບທົ່ວທຸກບ່ອນ. ຜູ້ນຳສາສະໜາໄດ້ເປີດປະຕູໃຫ້ຄົນປະຕິເສດພຣະເຈົ້າ, (ໃຫ້)ຕິດຕໍ່ກັບວິນຍານ ແລະ ໝິ່ນປະໝາດພຣະບັນຍັດອັນສັກສິດຂອງພຣະອົງ. ຄວາມຊົ່ວຮ້າຍທີ່ເກີດຂຶ້ນໃນວົງການຄຣິສຕຽນຈຶ່ງເປັນຄວາມຮັບຜິດຊອບອັນໜ້າຢ້ານກົວຂອງພວກເຂົາ. {GC 586.2}

## {GC 587.1}

### ຄຳສອນຜິດສອງຢ່າງໃນຍຸກສຸດທ້າຍ

ພວກອາຈານກຸ່ມນີ້ເອງໄດ້ອ້າງວ່າ ການເສື່ອມເສຍທາງສິນທຳທີ່ກຳລັງແຜ່ລາມຢ່າງກວ້າງຂວາງນັ້ນເກີດຈາກການລ່ວງລະເມີດ “ວັນສະບາໂຕຂອງຄຣິສຕຽນ” ແລະ ການບັງຄັບໃຫ້ຖືຮັກສາວັນອາທິດຈະຊ່ວຍຟື້ນຟູສິນທຳຂອງສັງຄົມໃຫ້ດີຂຶ້ນ. ມີການຮຽກຮ້ອງໃນເລື່ອງນີ້ຢູ່ໃນອາເມຣິກາເປັນພິເສດ ເຊິ່ງເປັນບ່ອນທີ່ມີການປະກາດຫຼັກຄຳສອນກ່ຽວກັບວັນສະບາໂຕທີ່ແທ້ຈິງຢ່າງກວ້າງຂວາງທີ່ສຸດ. ໃນອາເມຣິກາ ຂະບວນການຕໍ່ຕ້ານເຫຼົ້າ ເຊິ່ງເປັນໜຶ່ງໃນວຽກງານປະຕິຮູບສິນທຳທີ່ສຳຄັນ ແລະ ໂດດເດັ່ນທີ່ສຸດ ມັກຈະເຊື່ອມໂຍງກັບການສົ່ງເສີມວັນອາທິດ. ຜູ້ສະໜັບສະໜູນຂະບວນການວັນອາທິດອ້າງວ່າພວກເຂົາກຳລັງເຮັດວຽກເພື່ອຜົນປະໂຫຍດອັນສູງສຸດຂອງສັງຄົມ, ສ່ວນຄົນທັງຫຼາຍທີ່ບໍ່ຍອມເຂົ້າຮ່ວມກັບພວກເຂົາກໍຖືກປະນາມວ່າເປັນສັດຕູຂອງວຽກງານຕໍ່ຕ້ານເຫຼົ້າ ແລະ ການປະຕິຮູບສັງຄົມ. ແຕ່ການທີ່ຂະບວນການທີ່ສົ່ງເສີມຄວາມຜິດນັ້ນເຊື່ອມໂຍງກັບວຽກງານທີ່ດີ ບໍ່ໄດ້ເຮັດໃຫ້ຄວາມຜິດນັ້ນກາຍເປັນສິ່ງທີ່ຖືກຕ້ອງ. ພວກເຮົາອາດປົນຢາພິດກັບອາຫານທີ່ມີປະໂຫຍດ ແຕ່ມັນກໍຍັງເປັນຢາພິດຄືເກົ່າ ແລະ ຍິ່ງມີຄວາມອັນຕະລາຍຫຼາຍຂຶ້ນ ເພາະຄົນອາດກິນໂດຍບໍ່ທັນລະວັງ. ນີ້ເປັນໜຶ່ງໃນວິທີການຂອງຊາຕານ, ມັນປະສົມເອົາຄວາມຈິງມາປະສົມກັບຄວາມບໍ່ຈິງໃຫ້ພຽງພໍທີ່ຈະເຮັດໃຫ້ຄົນຫຼົງເຊື່ອ. ຜູ້ນຳຂະບວນການສົ່ງເສີມວັນອາທິດອາດສະໜັບສະໜູນການປະຕິຮູບທີ່ປະຊາຊົນຕ້ອງການ ແລະ ຫຼັກການຕ່າງໆ ທີ່ສອດຄ່ອງກັບພຣະຄຳພີ, ແຕ່ເມື່ອການປະຕິຮູບເຫຼົ່ານັ້ນມີການບັງຄັບໃຫ້ເຮັດສິ່ງທີ່ຂັດກັບພຣະບັນຍັດຂອງພຣະເຈົ້າ ຜູ້ຮັບໃຊ້ຂອງພຣະອົງກໍບໍ່ສາມາດເຂົ້າຮ່ວມກັບພວກເຂົາໄດ້. ບໍ່ມີເຫດຜົນໃດທີ່ຈະເຮັດໃຫ້ການປະລະພຣະບັນຍັດຂອງພຣະເຈົ້າເພື່ອເຮັດຕາມຄຳສັ່ງຂອງມະນຸດກາຍເປັນສິ່ງທີ່ຖືກຕ້ອງ. {GC 587.1}

## {GC 588.1}

ຊາຕານຈະໃຊ້ຄຳສອນຜິດສອງຢ່າງເພື່ອຫຼອກລວງມະນຸດ ຄື: ຄວາມເຊື່ອວ່າວິນຍານບໍ່ຕາຍ ແລະ ການຖືວັນອາທິດເປັນວັນສັກສິດ. ຄວາມເຊື່ອເລື່ອງວິນຍານບໍ່ຕາຍເປັນພື້ນຖານໃຫ້ແກ່ການຕິດຕໍ່ກັບວິນຍານ, ສ່ວນການຖືວັນອາທິດກໍສ້າງສາຍສຳພັນກັບຄຣິສຕະຈັກໂຣມ. ພວກໂປຣແຕັສຕັງໃນອາເມຣິກາຈະເປັນຜູ້ນຳໜ້າໃນການຮັບເອົາຄຳສອນເລື່ອງການຕິດຕໍ່ກັບວິນຍານ ແລະ ຈະເປັນແກ່ນນຳໃນການຈັບມືກັບລະບອບສັນຕະປາປາ. ແລ້ວພາຍໃຕ້ອິດທິພົນຂອງການຮ່ວມມືກັນລະຫວ່າງສາມຝ່າຍນີ້, ອາເມຣິກາຈະເຮັດຕາມແບບຢ່າງຂອງຄຣິສຕະຈັກໂຣມໃນການຢຽບຢ່ຳສິດເສລີພາບທາງຈິດສຳນຶກ. {GC 588.1}

## {GC 588.2}

ໃນຍຸກນີ້ ລັດທິຕິດຕໍ່ກັບວິນຍານເລີ່ມປັບຕົວໃຫ້ເຂົ້າກັບກຸ່ມຄຣິສຕຽນແຕ່ໃນ(ປາກ/ນາມ), ເຮັດໃຫ້ມັນມີອຳນາດຫຼອກລວງ ແລະ (ສາມາດ)ດັກຈັບຜູ້ຄົນໄດ້ຫຼາຍຂຶ້ນ. ຊາຕານເອງກໍປັບຕົວໃຫ້ເຂົ້າກັບຍຸກສະໄໝ ແລະ ຈະປາກົດຕົວເປັນທູດແຫ່ງຄວາມສະຫວ່າງ. ລັດທິການຕິດຕໍ່ກັບວິນຍານຈະເຮັດການອັດສະຈັນຫຼາຍຢ່າງ ທັງປິ່ນປົວຄົນເຈັບ ແລະ ສະແດງໝາຍສຳຄັນທີ່ບໍ່ມີໃຜປະຕິເສດໄດ້. ເນື່ອງຈາກວ່າພວກວິນຍານເຫຼົ່ານີ້ຈະອ້າງວ່າຕົນເຊື່ອໃນພຣະຄຳພີ ແລະ ໃຫ້ຄວາມເຄົາລົບຕໍ່ສະຖາບັນຂອງຄຣິສຕະຈັກ, ຄົນທັງຫຼາຍຈະຖືວ່າການກະທຳຂອງພວກມັນເປັນການສະແດງເຖິງຣິດອຳນາດຂອງພຣະເຈົ້າ. {GC 588.2}

## {GC 588.3}

ໃນປະຈຸບັນນີ້ ເສັ້ນແບ່ງລະຫວ່າງຜູ້ທີ່ອ້າງວ່າເປັນຄຣິສຕຽນກັບຄົນທີ່ບໍ່ເຊື່ອພຣະເຈົ້າເກືອບຈະສັງເກດບໍ່ເຫັນແລ້ວ. ສະມາຊິກຄຣິສຕະຈັກມັກໃນສິ່ງທີ່ຊາວໂລກມັກ ແລະ ພ້ອມທີ່ຈະເຂົ້າຮ່ວມກັບພວກເຂົາ, ສະນັ້ນ ຊາຕານຈຶ່ງມຸ້ງໝັ້ນທີ່ຈະເຕົ້າໂຮມພວກເຂົາໃຫ້ເປັນກຸ່ມດຽວກັນ ເພື່ອເສີມກຳລັງຂອງມັນໂດຍການດຶງທຸກຄົນເຂົ້າສູ່ລັດທິການຕິດຕໍ່ກັບວິນຍານ. ພວກກາໂຕລິກທີ່ອວດອ້າງວ່າການອັດສະຈັນເປັນເຄື່ອງໝາຍຢືນຢັນຄຣິສຕະຈັກທີ່ແທ້ຈິງ ຈະຖືກຫຼອກລວງຢ່າງງ່າຍດາຍດ້ວຍການອັດສະຈັນເຫຼົ່ານີ້. ສ່ວນພວກໂປຣແຕັສຕັງທີ່ປະຖິ້ມໂລ່ແຫ່ງຄວາມຈິງໄປແລ້ວ ກໍຈະຖືກຫຼອກລວງເຊັ່ນກັນ. ພວກກາໂຕລິກ, ໂປຣແຕັສຕັງ ແລະ ຊາວໂລກຈະພາກັນຍອມຮັບຮູບແບບການນັບຖືພຣະເຈົ້າທີ່ປາສະຈາກຣິດອຳນາດ. ພວກເຂົາຈະເຫັນວ່າການຮ່ວມມືກັນນີ້ແມ່ນຂະບວນການອັນຍິ່ງໃຫຍ່ເພື່ອນຳຊາວໂລກໃຫ້ກັບໃຈຮັບເຊື່ອ ແລະ ເພື່ອກ້າວເຂົ້າສູ່ເວລາໜຶ່ງພັນປີທີ່ລໍຄອຍກັນມາດົນນານ. {GC 588.3}

## {GC 589.1}

ຊາຕານໃຊ້ການສື່ສານກັບວິນຍານເພື່ອສະແດງຕົນເປັນຜູ້ມີບຸນຄຸນແກ່ມະນຸດສະໂລກ, ມັນປິ່ນປົວພະຍາດໂຣຄາ ແລະ ນຳສະເໜີລະບົບຄວາມເຊື່ອແບບໃໝ່ ໂດຍອ້າງວ່າເປັນຄວາມເຊື່ອຖືທີ່ສູງສົ່ງກວ່າເດີມ. ແຕ່ໃນເວລາດຽວກັນ ມັນກໍເຮັດວຽກໃນຖານະຜູ້ທຳລາຍ. ການລໍ້ລວງຂອງມັນໄດ້ນຳຄົນຈຳນວນຫຼາຍໄປສູ່ຄວາມຫາຍະນະ. ເມື່ອຂາດການຄວບຄຸມຕົນເອງໃນເລື່ອງການກິນການດື່ມກໍເຮັດໃຫ້ຜູ້ຄົນຂາດສະຕິປັນຍາ, ສິ່ງທີ່ຕາມມາກໍຄື ການປ່ອຍຕົວຕາມກິເລດຕັນຫາ, ການຜິດຖຽງກັນ ແລະ ການນອງເລືອດ. ຊາຕານຊົມຊື່ນຍິນດີກັບສົງຄາມ ເພາະມັນປຸກອາລົມອັນຊົ່ວຮ້າຍທີ່ສຸດຂອງຄົນ ແລ້ວນຳພາຜູ້ທີ່ຈົມຢູ່ໃນຄວາມຊົ່ວຮ້າຍ ແລະ ການຂ້າຟັນນັ້ນໄປສູ່ຄວາມພິນາດຊົ່ວນິຣັນດອນ. ຈຸດປະສົງຂອງມັນແມ່ນການຍຸຍົງໃຫ້ປະເທດທັງຫຼາຍເຮັດສົງຄາມຕໍ່ສູ້ກັນ ເພາະດ້ວຍວິທີນີ້ມັນສາມາດຫັນເຫຈິດໃຈຂອງຜູ້ຄົນອອກຈາກການກຽມພ້ອມທີ່ຈະຢືນໝັ້ນໃນວັນສຳຄັນຂອງອົງພຣະຜູ້ເປັນເຈົ້າ. {GC 589.1}

## {GC 589.2}

ຊາຕານອາໄສທຳມະຊາດເພື່ອທຳລາຍຄົນທີ່ບໍ່ໄດ້ກຽມພ້ອມ. ມັນໄດ້ຄົ້ນຄວ້າຄວາມລັບຂອງທຳມະຊາດ ແລະ ໃຊ້ອຳນາດທັງໝົດຂອງມັນເພື່ອຄວບຄຸມທຳມະຊາດເທົ່າທີ່ພຣະເຈົ້າອະນຸຍາດ. ເມື່ອພຣະເຈົ້າຍອມໃຫ້ມັນທົດລອງໂຢບ, ບັນດາຝູງສັດລ້ຽງ, ຄົນໃຊ້, ເຮືອນຊານ ແລະ ລູກໆ ຂອງເພິ່ນກໍຖືກທຳລາຍໄປທັນທີ, ໂດຍເຫດຮ້າຍເກີດຂຶ້ນຕໍ່ເນື່ອງກັນບໍ່ຢຸດ. ແມ່ນພຣະເຈົ້າເອງທີ່ປົກປ້ອງຜູ້ທີ່ພຣະອົງຊົງສ້າງ ແລະ ກັ້ນບໍ່ໃຫ້ຜູ້ທຳລາຍເຂົ້າມາໃກ້. ແຕ່ວົງການຄຣິສຕຽນໄດ້ໝິ່ນປະໝາດພຣະບັນຍັດຂອງພຣະເຢໂຮວາ, ສະນັ້ນ ພຣະອົງຈະຊົງເຮັດຕາມທີ່ພຣະອົງຊົງປະກາດໄວ້ ໂດຍຈະຖອນພຣະພອນອອກໄປຈາກແຜ່ນດິນໂລກ ແລະ ຍົກການປົກປ້ອງອອກຈາກຜູ້ທີ່ຕໍ່ຕ້ານພຣະບັນຍັດຂອງພຣະອົງ ແລະ ສອນຄົນອື່ນໃຫ້ເຮັດຕາມ. ທຸກຄົນທີ່ບໍ່ໄດ້ຮັບການຄຸ້ມຄອງຈາກພຣະເຈົ້າເປັນພິເສດ ກໍຢູ່ໃຕ້ການຄວບຄຸມຂອງຊາຕານ. ມັນຈະຊ່ວຍບາງຄົນໃຫ້ຈະເລີນຮຸ່ງເຮືອງເພື່ອສົ່ງເສີມແຜນການຂອງມັນ, ໃນຂະນະດຽວກັນ ມັນກໍສ້າງຄວາມເດືອດຮ້ອນໃຫ້ຄົນອື່ນ ແລະ ເຮັດໃຫ້ພວກເຂົາເຊື່ອວ່າແມ່ນພຣະເຈົ້າເປັນຜູ້ເຮັດໃຫ້ຊີວິດຂອງພວະເຂົາລຳບາກ. {GC 589.2}

## {GC 589.3}

ຊາຕານຈະສະແດງຕົນຕໍ່ມວນມະນຸດວ່າເປັນ(ນາຍໝໍ/ແພດ)ຜູ້ຍິ່ງໃຫຍ່ທີ່ສາມາດປິ່ນປົວທຸກພະຍາດໂລກໄພໄດ້ ແຕ່ໃນຄວາມເປັນຈິງມັນຈະນຳພະຍາດໂຣຄາ ແລະ ຄວາມຫາຍະນະມາສູ່ ຈົນເຮັດໃຫ້ເມືອງໃຫຍ່ຫຼາຍແຫ່ງກາຍເປັນບ່ອນຮົກຮ້າງເປົ່າປ່ຽວ. ແມ່ນແຕ່ດຽວນີ້ມັນກໍກຳລັງລົງມືເຮັດວຽກຢູ່ແລ້ວ. ມັນສະແດງອຳນາດຂອງມັນໃນທຸກບ່ອນ ແລະ ໃນຮູບແບບຕ່າງໆ ນັບພັນວິທີ ເຊັ່ນ: ໃນອຸບັດຕິເຫດ ແລະ ໄພພິບັດທາງບົກ ແລະ ທາງນ້ຳ, ໃນໄຟໄໝ້ຄັ້ງໃຫຍ່, ໃນພະຍຸທໍນາໂດອັນຮຸນແຮງ ແລະ ໝາກເຫັບຂະໜາດໃຫຍ່, ໃນພະຍຸໄຕ້ຝຸ່ນ, ນ້ຳຖ້ວມ, ຄື້ນຍັກ ແລະ ແຜ່ນດິນໄຫວ. ມັນທຳລາຍພືດຜົນທີ່ກຳລັງຈະສຸກ, ເຮັດໃຫ້ເກີດຄວາມອຶດຢາກ ແລະ ຄວາມທຸກຍາກ. ມັນເຮັດໃຫ້ອາກາດເປັນພິດ ເຊິ່ງນຳຄວາມຕາຍມາສູ່ຄົນຈຳນວນຫຼາຍ. ໄພພິບັດເຫຼົ່ານີ້ຈະຖີ່ຂຶ້ນ ແລະ ຮ້າຍແຮງຂຶ້ນເລື້ອຍໆ. ຄວາມຫາຍະນະຈະເກີດຂຶ້ນກັບທັງຄົນ ແລະ ສັດ. “ແຜ່ນດິນໂລກຈະແຫ້ງແລ້ງ ແລະ ທຸກສິ່ງຈະຫ່ຽວແຫ້ງໄປ, ທົ່ວທັງໂລກຈະອ່ອນລົງ.” “ປະຊາກອນໄດ້ເຮັດໃຫ້ໂລກນີ້ເປັນມົນທິນ ໂດຍລະເມີດກົດບັນຍັດຂອງພຣະເຈົ້າ ແລະ ຝ່າຝືນພັນທະສັນຍາທີ່ພຣະອົງໄດ້ເຮັດໄວ້ກັບພວກເຂົາຕະຫຼອດໄປ.” (ເອຊາຢາ 24:4, 5) {GC 589.3}

## {GC 590.1}

ແລ້ວຊາຕານຈະຊັກຈູງມະນຸດໃຫ້ເຊື່ອວ່າ ຜູ້ທີ່ຮັບໃຊ້ພຣະເຈົ້ານັ້ນແຫຼະເປັນຕົ້ນເຫດຂອງຄວາມເຫດຮ້າຍເຫຼົ່ານີ້. ພວກທີ່ຍົວະໃຫ້ສະຫວັນບໍ່ພໍໃຈຈະກ່າວໂທດໃສ່ຜູ້ທີ່ປະຕິບັດຕໍ່ພຣະບັນຍັດຂອງພຣະເຈົ້າ ເພາະການເຊື່ອຟັງຂອງຄົນເຫຼົ່ານີ້ເປັນການຕຳໜິຢູ່ຕະຫຼອດເວລາຕໍ່ຜູ້ທີ່ລະເມີດພຣະບັນຍັດ. ພວກເຂົາຈະປະກາດວ່າມະນຸດກຳລັງເຮັດໃຫ້ພຣະເຈົ້າບໍ່ພໍພຣະໄທດ້ວຍການລະເມີດວັນອາທິດ ແລະ ບາບນີ້ໄດ້ນຳຄວາມຫາຍະນະມາສູ່. ຄວາມຫາຍະນະເຫຼົ່ານີ້ຈະບໍ່ມີວັນສິ້ນສຸດຈົນກວ່າການຖືຮັກສາວັນອາທິດຈະຖືກບັງຄັບຢ່າງເຄັ່ງຄັດ. ນອກຈາກນັ້ນ ຜູ້ທີ່ສອນໃຫ້ຮັກສາພຣະບັນຍັດຂໍ້ທີສີ່ ແລະ ເຮັດໃຫ້ການນັບຖືວັນອາທິດເສື່ອມລົງນັ້ນ ຈະຖືກກ່າວຫາວ່າເປັນຜູ້ສ້າງຄວາມວຸ້ນວາຍໃຫ້ແກ່ປະຊາຊົນ ແລະ ເປັນອຸປະສັກຂັດຂວາງບໍ່ໃຫ້ພວກເຂົາກັບຄືນສູ່ການເປັນທີ່ພໍພຣະໄທຂອງພຣະເຈົ້າ ແລະ ຄວາມຈະເລີນຮຸ່ງເຮືອງທາງເສດຖະກິດ. ດ້ວຍເຫດນີ້ ຂໍ້ກ່າວຫາແຕ່ບູຮານທີ່ເຄີຍໃຊ້ກັບຜູ້ຮັບໃຊ້ຂອງພຣະເຈົ້າກໍຈະຖືກນຳມາໃຊ້ອີກ ໂດຍອີງໃສ່ເຫດຜົນທີ່ຄ້າຍຄືກັນ: “ກະສັດອາຮາບກໍມາພົບກັບເອລີຢາ. ພໍເຫັນເອລີຢາ ເພິ່ນກໍກ່າວວ່າ, ‘ເຈົ້າຢູ່ນີ້ເອງ ເຈົ້າຜູ້ສ້າງຄວາມເດືອດຮ້ອນຫຼາຍທີ່ສຸດໃນອານາຈັກອິດສະຣາເອນ.’ ເອລີຢາຕອບວ່າ, ‘ຂ້ານ້ອຍບໍ່ແມ່ນຜູ້ສ້າງຄວາມເດືອດຮ້ອນແກ່ອິດສະຣາເອນ ແຕ່ແມ່ນທ່ານ ແລະ ພໍ່ຂອງທ່ານເອງຕ່າງຫາກ ເພາະທ່ານບໍ່ໄດ້ເຊື່ອຟັງຄຳສັ່ງຂອງພຣະເຈົ້າຢາເວ ແລະ ໄດ້ຂາບໄຫວ້ຮູບເຄົາຣົບຂອງພະບາອານ.’” (1 ກະສັດ 18:16–18). ເມື່ອປະຊາຊົນຖືກປຸກລະດົມດ້ວຍຂໍ້ກ່າວຫາອັນບໍ່ເປັນຄວາມຈິງເຫຼົ່ານີ້ ພວກເຂົາກໍຈະໂກດແຄ້ນ ແລະ ຈະປະຕິບັດຕໍ່ເຫຼົ່າຜູ້ສົ່ງຂ່າວຂອງພຣະເຈົ້າຄ້າຍຄືກັບທີ່ຊາວອິດສະຣາເອນຜູ້ປະຖິ້ມຄວາມເຊື່ອໄດ້ປະຕິບັດຕໍ່ເອລີຢາ. {GC 590.1}

## {GC 590.2}

ຍ້ອນຄວາມເຊື່ອວ່າມະນຸດມີວິນຍານທີ່ບໍ່ຕາຍ, ວິນຍານຊົ່ວຈະໃຊ້ອຳນາດໃນການເຮັດອັດສະຈັນເພື່ອຕໍ່ຕ້ານຜູ້ທີ່ເລືອກເຊື່ອຟັງພຣະເຈົ້າແທນມະນຸດ. ວິນຍານເຫຼົ່ານີ້ຈະອ້າງວ່າພຣະເຈົ້າສົ່ງພວກມັນມາເພື່ອເຕືອນຜູ້ທີ່ປະຕິເສດວັນອາທິດໃຫ້ເຫັນຄວາມຜິດຂອງຕົນ ແລະ ຈະຢືນຢັນວ່າທຸກຄົນຄວນປະຕິບັດຕາມກົດໝາຍບ້ານເມືອງເໝືອນດັ່ງພຣະບັນຍັດຂອງພຣະເຈົ້າ. ພວກມັນຈະສະແດງຄວາມທຸກໃຈກ່ຽວກັບຄວາມຊົ່ວຮ້າຍອັນໃຫຍ່ຫຼວງໃນໂລກ ແລະ ຈະສະໜັບສະໜູນຖ້ອຍຄຳຂອງຜູ້ສອນສາສະໜາທີ່ວ່າ ສະພາບອັນຕົກຕ່ຳທາງສິນທຳເກີດຂຶ້ນຍ້ອນການລ່ວງລະເມີດວັນອາທິດ. ຜູ້ທີ່ປະຕິເສດຄຳກ່າວຂອງພວກມັນຈະຖືກສັງຄົມຄຽດແຄ້ນຢ່າງຮຸນແຮງ. {GC 590.2}

## {GC 591.1}

ໃນການຕໍ່ສູ້ຄັ້ງສຸດທ້າຍກັບໄພ່ພົນຂອງພຣະເຈົ້າ, ຊາຕານໃຊ້ກົນອຸບາຍເກົ່າທີ່ມັນເຄີຍໃຊ້ຕັ້ງແຕ່ການເລີ່ມຕົ້ນແຫ່ງຄວາມຂັດແຍ້ງໃນສະຫວັນ. ໃນຄາວນັ້ນ ມັນອ້າງວ່າຕົນກຳລັງສົ່ງເສີມການປົກຄອງຂອງພຣະເຈົ້າ, ແຕ່ພັດແອບທຳລາຍຢູ່ຢ່າງລັບໆ ແລະ ໃນຂະນະດຽວກັນກໍກ່າວຫາພວກທູດສະຫວັນທີ່ສັດຊື່ວ່າເປັນຜູ້ທຳລາຍການປົກຄອງດັ່ງກ່າວ. ນະໂຍບາຍຫຼອກລວງແບບດຽວກັນນີ້ໄດ້ປາກົດໃຫ້ເຫັນໃນປະຫວັດສາດຂອງຄຣິສຕະຈັກໂຣມ. ຄຣິສຕະຈັກນີ້ອ້າງວ່າເປັນຜູ້ປະຕິບັດໜ້າທີ່ແທນສະຫວັນ, ແຕ່ກັບພະຍາຍາມຍົກຕົນເອງຂຶ້ນເໜືອພຣະເຈົ້າ ແລະ ປ່ຽນແປງພຣະບັນຍັດຂອງພຣະອົງ. ໃນສະໄໝທີ່ຄຣິສຕະຈັກໂຣມມີອຳນາດ, ຜູ້ທີ່ຍອມຕາຍເພື່ອຮັກສາຄວາມສັດຊື່ຕໍ່ຂ່າວປະເສີດຖືກປະນາມວ່າເປັນຄົນຊົ່ວຮ້າຍ ແລະ ຖືກກ່າວຫາວ່າຮ່ວມມືກັບຊາຕານ. ມີການນຳເອົາທຸກວິທີທາງມາໃຊ້ເພື່ອທຳລາຍຊື່ສຽງຂອງພວກເຂົາ, ເພື່ອເຮັດໃຫ້ພວກເຂົາປາກົດຕໍ່ສາຍຕາຂອງປະຊາຊົນ ແລະ ແມ່ນແຕ່ຕໍ່ສາຍຕາຂອງຕົນເອງວ່າເປັນອາຊະຍາກອນທີ່ຊົ່ວຮ້າຍທີ່ສຸດ. ປະຈຸບັນນີ້ກໍຈະເປັນຢ່າງນັ້ນເໝືອນກັນ. ຊາຕານຈະເຮັດໃຫ້ຜູ້ທີ່ຖືຮັກສາພຣະບັນຍັດຖືກກ່າວຫາວ່າເປັນຜູ້ລະເມີດກົດໝາຍ, ເປັນຜູ້ໝິ່ນປະໝາດພຣະເຈົ້າ ແລະ ເປັນຜູ້ນຳໄພພິບັດມາສູ່ໂລກ. {GC 591.1}

## {GC 591.2}

### ເສລີພາບທາງຈິດສຳນຶກ

ພຣະເຈົ້າບໍ່ເຄີຍບັງຄັບຈິດໃຈ ຫຼື ມະໂນສຳນຶກຂອງຜູ້ໃດເລີຍ. ແຕ່ກົງກັນຂ້າມ, ວິທີການທີ່ຊາຕານໃຊ້ເປັນປະຈຳເພື່ອຄວບຄຸມຜູ້ທີ່ມັນບໍ່ສາມາດຫຼອກລວງດ້ວຍວິທີອື່ນ ຄືການໃຊ້ຄວາມໂຫດຮ້າຍບັງຄັບ. ມັນພະຍາຍາມເຮັດໃຫ້ຄົນຢ້ານກົວ ແລະ ໃຊ້ການບີບບັງຄັບເພື່ອຄວບຄຸມຄວາມສຳນຶກຜິດຊອບຊົ່ວດີຂອງຄົນ ແລະ ເຮັດໃຫ້ພວກເຂົາຂາບໄຫວ້ມັນ. ເພື່ອບັນລຸເປົ້າໝາຍນີ້, ມັນເຮັດວຽກຜ່ານຜູ້ນຳສາສະໜາ ແລະ ອຳນາດການປົກຄອງ, ຊັກຈູງໃຫ້ພວກເຂົາບັງຄັບໃຊ້ກົດໝາຍທີ່ຂັດຕໍ່ພຣະບັນຍັດຂອງພຣະເຈົ້າ. {GC 591.2} {GC 591.2}

## {GC 592.1}

ຜູ້ທີ່ໃຫ້ກຽດແກ່ວັນສະບາໂຕຕາມພຣະຄຳພີຈະຖືກກ່າວຫາວ່າເປັນສັດຕູຜູ້ທຳລາຍກົດໝາຍ ແລະ ຄວາມສະຫງົບສຸກຂອງບ້ານເມືອງ, ເປັນຜູ້ທຳລາຍຫຼັກສິນທຳຂອງສັງຄົມ, ເປັນຜູ້ກໍ່ຄວາມວຸ້ນວາຍ ແລະ ຄວາມເສື່ອມເສຍ, ອີກທັງເປັນຜູ້ດຶງໄພພິບັດຂອງພຣະເຈົ້າລົງມາສູ່ແຜ່ນດິນໂລກ. ການທີ່ພວກເຂົາຢຶດໝັ້ນໃນຫຼັກຄວາມເຊື່ອຈະຖືກຕີຄວາມໝາຍວ່າເປັນຄວາມດື້ດ້ານ, ຄວາມແຂງກະດ້າງ ແລະ ການໝິ່ນປະໝາດຕໍ່ອຳນາດການປົກຄອງ. ພວກເຂົາຈະຖືກກ່າວຫາວ່າເປັນພວກທີ່ຂັດຂືນຕໍ່ລັດຖະບານ. ສ່ວນພວກສາສະໜາຈານທີ່ປະຕິເສດການຖືຮັກສາພຣະບັນຍັດຂອງພຣະເຈົ້າ ຈະຢືນຢູ່ເທິງທຳມາດປະກາດວ່າ ມະນຸດມີໜ້າທີ່ຕ້ອງເຊື່ອຟັງອຳນາດການປົກຄອງ ເພາະແມ່ນພຣະເຈົ້າເອງທີ່ຊົງແຕ່ງຕັ້ງໄວ້. ໃນສະພາ ແລະ ສານຍຸຕິທຳ, ຜູ້ທີ່ຮັກສາພຣະບັນຍັດຈະຖືກໃສ່ຮ້າຍປ້າຍສີ ແລະ ຕັດສິນລົງໂທດ. ຖ້ອຍຄຳຂອງພວກເຂົາຈະຖືກບິດເບືອນ ແລະ ເຈດຕະນາຂອງພວກເຂົາຈະຖືກຕີຄວາມໄປໃນທາງທີ່ຮ້າຍທີ່ສຸດ. {GC 592.1}

## {GC 592.2}

ເມື່ອບັນດາຄຣິສຕະຈັກຝ່າຍໂປຣແຕັສຕັງປະຕິເສດຄວາມຈິງອັນຈະແຈ້ງໃນພຣະຄຳພີທີ່ສະໜັບສະໜູນການຮັກສາພຣະບັນຍັດຂອງພຣະເຈົ້າ, ພວກເຂົາຈະພະຍາຍາມ(ລະງັບສຽງ/ປິດປາກ)ຜູ້ທີ່ພວກເຂົາບໍ່ສາມາດໂຕ້ຖຽງດ້ວຍພຣະຄຳພີໄດ້. ເຖິງແມ່ນວ່າພວກເຂົາປິດຫູປິດຕາຕໍ່ຄວາມຈິງ, ພວກເຂົາກຳລັງດຳເນີນການທີ່ຈະນຳໄປສູ່ການຂົ່ມເຫັງຜູ້ທີ່ຟັງສຽງຈິດສຳນຶກຜິດຊອບຂອງຕົນ ໂດຍບໍ່ຍອມເຮັດຕາມວົງການຄຣິສຕຽນ ແລະ ບໍ່ຍອມຮັບວັນສະບາໂຕຂອງສັນຕະປາປາ. {GC 592.2}

## {GC 592.3}

ບັນດາຜູ້ນຳຄຣິສຕະຈັກ ແລະ ເຈົ້າໜ້າທີ່ລັດຈະຮ່ວມມືກັນເພື່ອໃຫ້ຄົນທຸກຊົນຊັ້ນນັບຖືວັນອາທິດ ໂດຍໃຫ້ເງິນລໍ້, ການຊັກຈູງ ແລະ ການບີບບັງຄັບ. ເນື່ອງຈາກບໍ່ມີພຣະຄຳພີສະໜັບສະໜູນ, ພວກເຂົາຈະນຳໃຊ້ກົດໝາຍທີ່ກົດຂີ່ແທນ. ການສໍ້ລາດບັງຫຼວງເຮັດໃຫ້ຄົນບໍ່ຮັກຄວາມຍຸຕິທຳ ແລະ ບໍ່ເຫັນຄຸນຄ່າຂອງຄວາມຈິງ. ແມ່ນແຕ່ໃນດິນແດນອາເມຣິກາທີ່ຜູ້ຄົນມີສິດເສລີພາບ, ຝ່າຍການປົກຄອງ ແລະ ສະມາຊິກສະພາກໍຈະຍອມຕໍ່ການຮຽກຮ້ອງຂອງປະຊາຊົນທີ່ຕ້ອງການກົດໝາຍບັງຄັບໃຫ້ຮັກສາວັນອາທິດ ເພື່ອຈະໄດ້ຮັບຄວາມນິຍົມ. ເສລີພາບທາງຈິດສຳນຶກທີ່ໄດ້ມາດ້ວຍການເສຍສະຫຼະຢ່າງໃຫຍ່ຫຼວງຈະບໍ່ໄດ້ຮັບການເຄົາລົບອີກຕໍ່ໄປ. ໃນຄວາມຂັດແຍ້ງທີ່ຈະມາເຖິງໃນບໍ່ດົນນີ້, ພວກເຮົາຈະເຫັນຖ້ອຍຄຳຂອງຜູ້ເຜີຍພຣະທຳເປັນຈິງທີ່ວ່າ: “ຝ່າຍພະຍານາກກໍຄຽດແຄ້ນຢ່າງໃຫຍ່ໃຫ້ຍິງນັ້ນ ແລະ ອອກໄປຕໍ່ສູ້ກັບເຊື້ອສາຍຂອງນາງທີ່ເຫຼືອຢູ່ ຄືທຸກຄົນທີ່ປະຕິບັດຕາມກົດບັນຍັດຂອງພຣະເຈົ້າ ແລະ ຢຶດຖືຄຳພະຍານຝ່າຍພຣະເຢຊູເຈົ້າ.” (ພຣະນິມິດ 12:17). {GC 592.3}
