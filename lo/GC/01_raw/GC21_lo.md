---
chapter:
  number: 21
  title:
    lo: ປະຕິເສດຄຳເຕືອນ
    en: A Warning Rejected
---

## {GC 375.1}

### <Lao Heading>

ໃນການເທດສະໜາປະກາດຄໍາສອນເລື່ອງການສະເດັດກັບມາຂອງພຣະຄຣິສ, ວິນລຽມ ມິນເລີແລະເພື່ອນຮ່ວມງານຂອງເພິ່ນໄດ້ເຮັດວຽກດ້ວຍຈຸດປະສົງດຽວທີ່ຈະປຸກຄົນທັງຫຼາຍໃຫ້ຕື່ນຂຶ້ນເພື່ອຕຽມພ້ອມສໍາລັບການພິພາກສາ.<!--#segment-separator--> ພວກເຂົາພະຍາຍາມປຸກຄົນທີ່ນັບຖືສາສະໜາໃຫ້ຕື່ນຂຶ້ນສູ່ຄວາມຫວັງອັນແທ້ຈິງຂອງຄຣິສຕະຈັກ ແລະ ຄວາມຕ້ອງການຂອງພວກເຂົາທີ່ຈະມີປະສົບການໃນຊີວິດຄຣິສຕຽນທີ່ເລິກຊຶ້ງກວ່າເກົ່າ, ນອກຈາກນັ້ນ ພວກເຂົາຍັງປະກາດເພື່ອເຕືອນຄົນທີ່ຍັງໄດ້ກັບໃຈໃຫ້ຮູ້ເຖິງໜ້າທີ່ອັນປັດຈຸບັນທັນດ່ວນຂອງພວກເຂົາວ່າຈະຕ້ອງກັບໃຂຮັບເອົາພຣະເຈົ້າ.<!--#segment-separator--> “ພວກພວກເຂົາບໍ່ໄດ້ພະຍາຍາມທີ່ໂນ້ມນ້າວຄົນໃຫ້ມາເຂົ້າມາເປັນສະມາຊິກຂອງຄະນະນິກາຍຂອງສາສະໜາ.<!--#segment-separator--> ແຕ່ໄດ້ເຮັດວຽກກັບທຸກຄະນະນິກາຍ ແລະ ທຸກພັກທຸກພວກໂດຍບໍ່ໄດ້ເຂົ້າໄປແຊກແຊງໃນລະບົບການຈັດຕັ້ງ ຫຼື ລະບຽບວິນາຍຂອງກຸ່ມເຫຼົ່ານັ້ນ.” {GC 375.1}

## {GC 375.2}

ມິນເລີກ່າວວ່າ: “ໃນການປະກາດທັງໝົດຂອງຂ້າພະເຈົ້າ, ຂ້າພະເຈົ້າບໍ່ເຄີຍປາຖະໜາ ຫຼື ຄິດທີ່ຈະສ້າງກຸ່ມຂຶ້ນເອງທີ່ແຕກຕ່າງຈາກຄະນະນິກາຍທີ່ມີຢູ່ແລ້ວ ຫຼື ຊ່ວຍໃຫ້ຄະນະໜຶ່ງໄດ້ຮັບຜົນປະໂຫຍດຫຼາຍກວ່າຄະນະອື່ນ.<!--#segment-separator--> ຂ້າພະເຈົ້າຄິດທີ່ຈະຊ່ວຍທຸກຝ່າຍທັງໝົດ,<!--#segment-separator--> ໂດຍຄິດວ່າຊາວຄຣິສຕຽນທຸກຄົນຈະມີຄວາມຊື່ນຊົມຍິນດີເມື່ອໄດ້ຍິນເຖິງການສະເດັດກັບມາຂອງພຣະຄຣິສ ແລະ ເຊື່ອວ່າຄົນທີ່ເຫັນຕ່າງກໍຈະບໍ່ກຽດຊັງຜູ້ທີ່ຮັບເອົາຄຳສອນດັ່ງກ່າວ. ຂ້າພະເຈົ້າບໍ່ໄດ້ຄາດຄິດວ່າຈະຕ້ອງມີການແຍກປະຊຸມຕ່າງຫາກ.<!--#segment-separator--> ຈຸດປະສົງທັງໝົດຂອງຂ້າພະເຈົ້າແມ່ນຄວາມປາຖະໜາທີ່ຈະຊ່ວຍຄົນໃຫ້ກັບໃຈມາຫາພຣະເຈົ້າ ແລະເຕືອນຊາວໂລກເຖິງການພິພາກສາທີ່ຈວນຈະເກິດຂຶ້ນ ພ້ອມດ້ວຍການຊັກຊວນເພື່ອນມະນຸດໃຫ້ຕຽມຈິດຕຽມໃຈເພື່ອພົບກັບອົງພຣະຜູ້ເປັນເຈົ້າດ້ວຍຄວາມສະຫງົບສຸກ.<!--#segment-separator--> ຄົນສ່ວນໃຫຍ່ທີ່ກັບໃຈຍ້ອນການປະກາດຂອງຂ້າພະເຈົ້າກໍໄດ້ເຂົ້າຮ່ວມກັບຄຣິສຕະຈັກທີ່ມີຢູ່ແລ້ວ.” (ບຼິສ, ໜ້າ 328). {GC 375.2}

## {GC 376.1}

ເນື່ອງຈາກການປະກາດຂອງມິນເລີສົ່ງຜົນໃຫ້ຄຣິສຕະຈັກທັງຫຼາຍເຂ້ມແຂງຂຶ້ນ ຄົນສ່ວນໃຫຍ່ຈຶ່ງເຫັນວ່າເປັນສິ່ງທີ່ດີ.<!--#segment-separator--> ແຕ່ຄວາມພໍໃຈຂອງຄົນໃນສັງຄົມໄດ້ປ່ຽນໄປເມື່ອສາສະໜາຈານ ແລະ ຜູ້ນຳສາສະໜາຄົນອື່ນໄດ້ຕັດສິນໃຈຕໍ່ຕ້ານຄຳສອນເລື່ອງການສະເດັດມາຂອງພຣະຄຣິສ ແລະ ພະຍາຍາມຍັບຍັ້ງການເວົ້າຈາເຖິງເລື່ອງດັ່ງກ່າວ. ນອກຈາກນັ້ນພວກສາສະໜາຈານບໍ່ພຽງແຕ່ເທດສະໜາຕໍ່ຕ້ອນເທົ່ານັ້ນ ແຕ່ຍັງຫ້າມສະມາຊິດບໍ່ໃຫ້ໄປຮ່ວມຟັງປະຊຸມທີ່ມີການປະກາດເຖິງການສະເດັດມາຂອງພຣະຄຣິສ ແລະ ຫ້າມບໍ່ໃຫ້ເວົ້າເຖິງຄວາມຫວັງຂອງຕົນໃນການປະຊຸມສັງສັນຂອງຄຣິສຕະຈັກ.<!--#segment-separator--> ດັ່ງນັ້ນຜູ້ທີ່ເຊື່ອຈຶ່ງຕົກຢູ່ໃນສະພາບທີ່ສັບສົນ ແລະ ທ້າທາຍ.<!--#segment-separator--> ພວກເຂົາຮັກຄຣິສຕະຈັກຂອງຕົນ ແລະ ບໍ່ຢາກແຍກອອກຈາກຄຣິສຕະຈັກ; ແຕ່ເມື່ອເຫັນວ່າມີການບິດບັງພຣະຄໍາຂອງພຣະເຈົ້າ ແລະ ມີການຕັດສິດທິໃນການຄົ້ນຄວ້າຄໍາພະຍາກອນ, ພວກເຂົາຮູ້ວ່າຈະບໍ່ສາມາດຍອມຮັບໄດ້ ແລະ ຍັງມີຄວາມຈົງຮັກພັກດີຕໍ່ພຣະເຈົ້າ.<!--#segment-separator--> ພວກເຂົາຖືວ່າຜູ້ທີ່ພະຍາຍາມປົກປິດຄຳສອນໃນພຣະຄຳພີບໍ່ແມ່ນຊຸມນຸມຜູ້ເຊື່ອໃນພຣະຄຣິສ, ບໍ່ແມ່ນ “ຄຣິສຕະຈັກຂອງພຣະເຈົ້າອົງຊົງຊີວິດຢູ່ ທີ່ເປັນເສົາ ແລະ ເປັນຮາກແຫ່ງຄວາມຈິງ.” (1 ຕີໂມທຽວ 3:15) <!--#segment-separator--> ດັ່ງນັ້ນພວກເຂົາຈຶ່ງຮູ້ສຶກວ່າມີເຫດຜົນໃນການແຍກຕົວ.<!--#segment-separator--> ໃນລະດູຮ້ອນປີາ ຄ.ສ. 1844 ມີປະມານ 50,000 ຄົນຖອນຕົວອອກຈາກຄຣິສຕະຈັກຕ່າງໆ. {GC 376.1}

## {GC 376.2}

ຊ່ວງເວລານີ້ມີການປ່ຽນແປງທີ່ເຫັນໄດ້ຢ່າງຈະແຈ້ງຢູ່ໃນຄຣິສຕະຈັກສ່ວນໃຫຍ່ຂອງສະຫະລັດອະເມຣິກາ.<!--#segment-separator--> ກ່ອນໜ້ານັ້ນຫຼາຍປີສະພາບຈິດວິນຍານຂອງຄົນໃນຄຣິສຕະຈັກທັງຫຼາຍຄ່ອຍໆ ເຢັນລົງໃນຂະນະທີ່ພວກເຂົາປັບປ່ຽນຊີວິດໃຫ້ສອດຄ່ອງກັບການປະຕິບັດ ແລະ ຮີດຄອງປະເພນີຂອງຊາວໂລກ; ແຕ່ໃນປີ 1844 ນັ້ນມີຫຼັກຖານວ່າມີຄວາມເສື່ອມໂຊມລົງຢ່າງກະທັນຫັນຢູ່ໃນຄຣິສຕະຈັກເກືອບທັງໝົດໃນອະເມຣິກາ.<!--#segment-separator--> ເຖິງແມ່ນວ່າບໍ່ມີໃຜບອກເຖິງສາເຫດຂອງການເສື່ອມໂຊມດ້ານຈິດວິນຍານນັ້ນ, ແຕ່ມີຫຼາຍຄົນສັງເກດ ແລະ ອອກຄວາມຄິດເຫັນທັງໃນໜັງສືພິມ ແລະ ໃນຄຳເທດສະໜາ. {GC 376.2}

## {GC 376.3}

ໃນກອງປະຊຸມຂອງສາສະໜາຈານໃນເມືອງຟີລາເດັນເຟຍ, ອາຈານບານສ໌ຜູ້ຂຽນຕຳລາອະທິບາຍພຣະຄຳພີທີ່ມີຄົນນິຍົມຢ່າງກວ້າງຂວາງ ແລະ ເປັນສາສະໜາຈານຂອງຄຣິສຕະຈັກໃຫຍ່ແຫ່ງໜຶ່ງໃນເມືອງນັ້ນ, “ໄດ້ກ່າວວ່າ, ເພິ່ນເປັນສາສະໜາຈານມາແລ້ວ 20 ປີ ແລະ ອາທິດທີ່ຜ່ານມາເປັນຄັ້ງທຳອິດທີ່ບໍ່ມີຜູ້ໃດກັບໃຈ.<!--#segment-separator--> ໃນຊ່ວງນີ້ບໍ່ມີຄົນກັບໃຈ, ບໍ່ມີການຕື່ນຕົວ, ສ່ວນສະມາຊິກກໍບໍ່ເຕີບໂຕໃນພຣະຄຸນ, ບໍ່ມີໃຜໄປຖາມອາຈານເລື່ອງຄວາມລອດ.<!--#segment-separator--> ຍິ່ງມີການເພີ່ມຂຶ້ນຂອງທຸລະກິດ, ການຄ້າຂາຍ ແລະ ການຜະລິດ, ຄົນຍິ່ງມີຈິດໃຈຝັກໃຝ່ຝ່າຍໂລກຫຼາຍຂຶ້ນ.<!--#segment-separator--> ສະພາບນີ້ໄດ້ເກີດຂຶ້ນໃນທຸກຄະນະນິກາຍ.” (ວາລະສານ Congregational, ວັນທີ 23 ພຶດສະພາ ຄ.ສ.1844). {GC 376.3}

## {GC 377.1}

ໃນເດືອນກຸມພາຂອງປີດຽວກັນ, ສາສະດາຈານ ຟີນີ (Finney) ຜູ້ປະຈຳຢູ່ວິທະຍາໄລ ໂອເບີລິນ (Oberlin) ໄດ້ກ່າວວ່າ:<!--#segment-separator--> “ມີຄວາມຈິງຢູ່ຂໍ້ໜຶ່ງປາກົດແຈ້ງຢູ່ໃນໃຈຂອງພວກເຮົາວ່າ, ໂດຍທົ່ວໄປແລ້ວ, ຄຣິສຕະຈັກຝ່າຍໂປຣແຕັສຕັງໃນປະເທດຂອງເຮົານີ້ສ່ວນໜຶ່ງບໍ່ສົນໃຈໃນການປະຕິຮູບຈິດວິນຍານ ແລະ ສ່ວນທີ່ເຫຼືອກໍຕໍ່ຕ້ານ.<!--#segment-separator--> ມີຂໍ້ຍົກເວັ້ນຢູ່, ແຕ່ບໍ່ພຽງພໍທີ່ຈະປ່ຽນຄວາມຈິງທີ່ກ່າວມານັ້ນ.<!--#segment-separator--> ນອກຈາກນັ້ນກໍຍັງມີຂໍ້ເທັດຈິງອີກຢ່າງໜຶ່ງທີ່ຢືນຢັນເຖິງຂໍ້ສະຫຼຸບຂ້າງຕົ້ນ ນັ້ນຄືເກືອບທຸກຄຣິສຕະຈັກຂາດການຟື້ນຟູ.<!--#segment-separator--> ຄວາມບໍ່ເອົາໃຈໃສ່ໃນເລື່ອງຝ່າຍຈິດວິນຍານນັ້ນພົບເຫັນຢູ່ທົ່ວໄປ, ວາລະສານຂອງຄຣິສຕຈັກທັງຫຼາຍກໍຍືນຍັນເຖິງເລື່ອງນີ້...<!--#segment-separator--> ສະມາຊິກຂອງຄຣິສຕະຈັກໂດຍສ່ວນໃຫຍ່ຕາມແຟຊັນ ແລະ ເຂົ້າຮ່ວມໃນງານລ້ຽງເຮຮາ, ການເຕັ້ນລໍາ, ໃນງານສະເຫຼີມສະຫຼອງ, ແລະ ງານອື່ນໆ ໃນທຳນອງດຽວກັນ...<!--#segment-separator--> ແຕ່ເຮົາບໍ່ຈໍາເປັນຕ້ອງຂະຫຍາຍຫົວຂໍ້ດັ່ງກ່າວໃຫ້ເຈັບປວດຫຼາຍກວ່ານີ້.<!--#segment-separator--> ທີ່ກ່າວມານັ້ນພຽງພໍທີ່ຈະສະຫຼຸບໄດ້ວ່າ, ຫຼັກຖານອັນໜັກໜາທີ່ສະແດງໃຫ້ເຫັນວ່າ ຄຣິສຕະຈັກທັງຫຼາຍໂດຍທົ່ວໄປກໍາລັງເສື່ອມເສຍຢ່າງໜ້າເສົ້າ.<!--#segment-separator--> ພວກເຂົາຫ່າງເຫີນໄປໄກຈາກພຣະເຈົ້າ ແລະ ພຣະອົງຊົງຖອຍໄປຈາກພວກເຂົາ.” {GC 377.1}

## {GC 377.2}

ມີນັກຂຽນໃນວາລະສານ *ກ້ອງສ່ອງຝ່າຍສາສະໜາ* ອອກຄວາມເຫັນວ່າ:<!--#segment-separator--> “ພວກເຮົາບໍ່ເຄີຍເຫັນຄວາມເສື່ອມ(ເສຍໂຊມ)ທາງສາສະໜາເໝືອນກັບທີ່ພົບເຫັນທົ່ວໄປໃນປະຈຸບັນ.<!--#segment-separator--> ແທ້ຈິງແລ້ວ, ຄຣິສຕະຈັກທັງຫຼາຍຄວນຕື່ນຂຶ້ນ ແລະ ຊອກຫາສາເຫດຂອງໂຣຄາພະຍາດຝ່າຍຈິດວິນຍານນີ້, ເພາະທຸກຄົນທີ່ຮັກຊີໂອນຕ້ອງເຫັນວ່າສະພາບດັ່ງກ່າວຄືການປ່ວຍດ້ານຈິດວິນຍານ.<!--#segment-separator--> ເມື່ອເຮົາລະນຶກໄດ້ວ່າ ດົນໆ ເທື່ອໜຶ່ງຈະມີຄົນກັບໃຈຮັບເຊື່ອຢ່າງແທ້ຈິງ ແລະ ພິຈາລະນາເຖິງສະພາບຈິດໃຈຂອງຄົນບາບທີ່ໂອຫັງກະດ້າງກະເດືອງຢ່າງບໍ່ມີບ່ອນປຽບເໝື້ອນ, ເຮົາເຖິງກັບຕ້ອງຮ້ອງອອກມາໂດຍບໍ່ຕັ້ງໃຈວ່າ, ‘ພຣະເຈົ້າລືມພຣະຄຸນຂອງພຣະອົງ(ຊັ້ນ)ບໍ? ປະຕູແຫ່ງຄວາມເມດຕາປິດແລ້ວບໍ?’” {GC 377.2}

## {GC 377.3}

ສະພາບດັ່ງກ່າວບໍ່ເຄີຍເກີດຂຶ້ນນອກຈາກວ່າຈະມີສາເຫດໃນຄຣິສຕະຈັກນັ້ນເອງ.<!--#segment-separator--> ຄວາມມືດຝ່າຍຈິດວິນຍານທີ່ຕົກຢູ່ເໜືອປະເທດຊາດ, ຫຼືເໜືອຄຣິສຕະຈັກ ຫຼືບຸກຄົນໃດບຸກຄົນໜຶ່ງ, ບໍ່ໄດ້ເກີດຍ້ອນພຣະເຈົ້າຊົງຖອນພຣະຄຸນຕາມແຕ່ອາລົມຂອງພຣະອົງ, ແຕ່ເກີດຂຶ້ນຍ້ອນມະນຸດຕ່າງຫາກທີ່ປະຕິເສດ ຫຼື ບໍ່ໃສ່ໃຈຕໍ່ແສງສະຫວ່າງຂອງສະຫວັນ.<!--#segment-separator--> ຕົວຢ່າງຂອງເລື່ອງນີ້ເຫັນໄດ້ຢ່າງຈະແຈ້ງໃນປະຫວັດສາດຂອງຄົນຢິວໃນສະໄໝຂອງພຣະເຢຊູຄຣິສ.<!--#segment-separator--> ພວກເຂົາຕິດຕາມແຟຊັນຝ່າຍໂລກ ແລະ ລືມພຣະເຈົ້າກັບພຣະຄໍາຂອງພຣະອົງ, ຈົນຈິດໃຈ(ຂອງພວກເຂົາ)ຕ່ຳຊ້າ ແລະ ຄວາມເຂົ້າໃຈມືດມົວລົງ.<!--#segment-separator--> ດ້ວຍເຫດນີ້ພວກເຂົາຈຶ່ງບໍ່ໄດ້ຮັບຮູ້ເຖິງການສະເດັດມາຂອງພຣະເມຊີອາ ແລະ ໄດ້ປະຕິເສດພຣະຜູ້ໄຖ່ຍ້ອນຈິດໃຈຂອງພວກເຂົາທີ່ທະນົງຕົວ ແລະ ຂາດຄວາມເຊື່ອ.<!--#segment-separator--> ຢ່າງໃດກໍຕາມ, ພຣະເຈົ້າຍັງບໍ່ໄດ້ປິດໂອກາດໃຫ້ກັບຊົນຊາດຢິວທີ່ຈະໄດ້ຮັບຄວາມຮູ້ ແລະ ມີສ່ວນໃນພຣະຜ່ອນແຫ່ງຄວາມລອດ.<!--#segment-separator--> ແຕ່ຄົນທີ່ປະຕິເສດຄວາມຈິງໄດ້ສູນເສຍຄວາມປາຖະໜາທັງໝົດໃນຂອງປະທານຈາກສະຫວັນ.<!--#segment-separator--> ພວກເຂົາໄດ້ຮັບເອົາຄວາມມືດແທນຄວາມສະຫວ່າງ, ແລະຄວາມສະຫວ່າງແທນຄວາມມືດ ຈົນໃນທີ່ສຸດຄວາມສະຫວ່າງທີ່ຢູ່ໃນໃຈຂອງພວກເຂົານັ້ນໄດ້ກາຍເປັນຄວາມມືດ ແລະ ເປັນຄວາມມືດດຳທີ່ໜາທຶບ! {GC 377.3}

## {GC 378.1}

ມັນເປັນໄປຕາມແຜນຍຸດທະສາດຂອງຊາຕານທີ່ຈະໃຫ້ມະນຸດຮັກສາຮູບແບບຂອງສາສະໜາເອົາໄວ້ ໃນຂະນະທີ່ຈິດໃຈຂອງພວກເຂົາຂາດການເຕິບໂຕໃນທາງຂອງພຣະເຈົ້າ.<!--#segment-separator--> ຫຼັງຈາກທີ່ໄດ້ປະຕິເສດຂ່າວປະເສີດແລ້ວ, ຊາວຢິວໃນສະໄໝຂອງພຣະເຢຊູກໍຍັງສືບຕໍ່ຮັກສາພິທີກຳທາງສາສະໜາອັນເກົ່າແກ່ຂອງພວກເຂົາ, ພວກເຂົາຍັງຮັກສາເອກກະລັກຫຂອງຊາດໄວ້ຢ່າງເຂັ້ມແຂງ, ໃນຂະນະທີ່ຕ້ອງຍອມຮັບວ່າພຣະເຈົ້າບໍ່ໄດ້ສະຖິດຢູ່ທ່າມກາງພວກເຂົາແລ້ວ.<!--#segment-separator--> ຄໍາພະຍາກອນຂອງດານີເອນໄດ້ທຳນວາຍເຖິງເວລາທີ່ພຣະເມຊີອາຈະສະເດັດມາຢ່າງແນ່ນອນ ແລະ ບອກລ່ວງໜ້າເຖິງການສິ້ນພຣະຊົນຂອງພຣະອົງໂດຍກົງ, ຈົນພວກອາຈານຊາວຢິວຫ້າມບໍ່ໃຫ້ຊາວຢິວສຶກສາຄຳພະຍາກອນດັ່ງກ່າວ; ໃນທີ່ສຸດພວກເຂົາປະກາດວ່າ ຖ້າຜູ້ໃດພະຍາຍາມຄຳນວນເວລາໃນຄຳພະຍາກອນນັ້ນຈະຕ້ອງຖືກສາບແຊ່ງ.<!--#segment-separator--> ຊາວຢິວກໍຢູ່ໃນສະພາບທີ່ດື້ດ້ານຕາບອດ ຕະຫຼອດ 1,800 ກວ່າປີ, ພວກເຂົາບໍ່ຮັບຮູ້ເຖິງຄວາມລອດພົ້ນທີ່ພຣະເຈົ້າປະທານໃຫ້ໂດຍພຣະຄຸນຂອງພຣະອົງ ແລະ ບໍ່ໄດ້ຮັບຮູ້ເຖິງພຣະຜ່ອນຂອງຂ່າວປະເສີດ. ປະຫວັດສາດຊາວຢິວນີ້ຈຶ່ງເປັນອຸທາຫອນທີ່ໜ້າຢ້ານເຖິງຄວາມອັນຕະລາຍຂອງການປະຕິເສດແສງສະຫວ່າງຈາກສະຫວັນ. {GC 378.1}

## {GC 378.2}

ເລື່ອງນີ້ກໍເປັນໄປຕາມກົດຂອງເຫດ ແລະ ຜົນ; ທີ່ໃດມີເຫດດັ່ງກ່າວ, ທີ່ນັ້ນກໍຈະເກີດຜົນຕາມວ່າ. <!--#segment-separator--> ຜູ້ໃດດັບສຽງຂອງຈິດສຳນຶກຜິດຊອບເພາະມັນຂັດຕໍ່ຄວາມຕ້ອງການຂອງຕົນ, ໃນທີ່ສຸດຜູ້ນັ້ນຈະບໍ່ສາມາດຈຳແນກລະຫວ່າງຄວາມຈິງ ແລະ ຄວາມເທັດໄດ້.<!--#segment-separator--> ຄວາມເຂົ້າໃຈຂອງຜູ້ນັ້ນຈະມືດມົວລົງ, ໃຈສຳນຶກຜິດຊອບຈະດ້ານຊາ, ຈິດໃຈແຂງກະດ້າງ ແລະ ຈິດວິນຍານກໍຈະຖືກແຍກອອກຈາກພຣະເຈົ້າ.<!--#segment-separator--> ຂ່າວຄວາມຈິງຈາກສະຫວັນຖືກປະຕິເສດ ຫຼື ຖືກດູໝິ່ນຢູ້ບ່ອນໃດ, ຄຣິສຕະຈັກທີ່ນັ້ນຈະຖືກປິດລ້ອມຢູ່ໃນຄວາມມືດ, ຄວາມເຊື່ອ ແລະ ຄວາມຮັກຂອງສມາຊິດຈະເຢັນລົງ ແລະ ຈະເກີດຄວາມຂັດແຍ້ງ ແລະ ຄວາມແຕກແຍກກັນ.<!--#segment-separator--> ສະມາຊິກຂອງຄຣິສຕະຈັກຈະມຸ້ງຄວາມສົນໃຈ ແລະ ຄວາມພະຍາຍາມຂອງຕົນໃນກິດຈະກຳຝ່າຍໂລກ ແລະ ຄົນບາບກໍຈະຍິ່ງມີໃຈແຂງກະດ້າງທີ່ບໍ່ຍອມຮັບເຊື່ອພຣະເຈົ້າ. {GC 378.2}

## {GC 379.1}

ຂ່າວຂອງທູດສະຫວັນອົງທີໜຶ່ງໃນພຣະນິມິດບົດທີ 14 ນັ້ນ ໄດ້ປະກາດວ່າເວລາທີ່ພຣະເຈົ້າຈະຊົງພິພາກສານັ້ນມາເຖິງແລ້ວ, ໃຫ້ທຸກຄົນຢຳເກງ ແລະ ນະມັດສະການພຣະອົງ. ຂ່າວນີ້ມີຈຸດປະສົງໃນການແຍກຄົນຂອງພຣະເຈົ້າອອກຈາກອິທິພົນເສື່ອມເສຍຝ່າຍໂລກ ແລະ ກະຕຸ້ນສະມາຊິດໃຫ້ເຫັນສະພາບທີ່ແທ້ຈິງຂອງຕົນເອງວ່າ ຫ່າງເຫີນຈາກພຣະເຈົ້າ ແລະ ຫຼົງໄປຕາມຝ່າຍໂລກພຽງໃດ.<!--#segment-separator--> ໃນຂ່າວຂອງທູດສະຫວັນອົງທີ່ໜຶ່ງນີ້ ພຣະເຈົ້າຊົງເຕືອນຄຣິສຕະຈັກ, ເຊິ່ງຖ້າຫາກຄຣິສຕະຈັກໄດ້ຮັບຄຳຕັກເຕືອນນັ້ນ ກໍຈະແກ້ໄຂຄວາມຊົ່ວຮ້າຍທີ່ເປັນເຫດປິດບັງພວກເຂົາໄວ້ຈາກພຣະເຈົ້າ.<!--#segment-separator--> ຖ້າພວກເຂົາໄດ້ຮັບຂ່າວສານຈາກສະຫວັນ, ຖ່ອມໃຈລົງຕໍ່ພຣະອົງ ແລະ ສະແຫວງຫາທີ່ຈະຢືນຢູ່ຕໍ່ໜ້າພຣະພັກຂອງພຣະເຈົ້າດ້ວຍຄວາມຈິງໃຈ, ພຣະວິນຍານ ແລະ ຣິດອໍານາດຂອງພຣະອົງກໍຈະໄດ້ປາກົດຢູ່ທ່າມກາງພວກເຂົາ.<!--#segment-separator--> ຄຣິສຕະຈັກກໍຈະໄດ້ບັນລຸເຖິງຄວາມເປັນອັນໜຶ່ງອັນດຽວກັນ, ຈະມີຄວາມເຊື່ອ ແລະ ຄວາມຮັກເໝືອນໃນສະໄໝຂອງອັກຄະສາວົກ; ຄືຈະເປັນໄປຕາມຍຸກສະໄໝທຳອິດທີ່ສະມາຊິກ “ເປັນນ້ຳໜຶ່ງໃຈດຽວກັນ,” “ຈຶ່ງປະກາດພຣະທຳຂອງພຣະເຈົ້າດ້ວຍໃຈກ້າຫານ,” ແລະ “ອົງພຣະຜູ້ເປັນເຈົ້າໄດ້ຊົງໂຜດໃຫ້ມີຄົນທີ່ເຊື່ອເພີ່ມຈຳນວນຂຶ້ນທຸກໆ ວັນ.” <!--#segment-separator--> (ກິດຈະການ 4:32, 31; 2:47). {GC 379.1}

## {GC 379.2}

ຖ້າຄົນທີ່ມີຊື່ວ່າເປັນຄົນຂອງພຣະເຈົ້າຈະຮັບເອົາແສງສະຫວ່າງທີ່ສ່ອງມາຈາກພຣະຄໍາຂອງພຣະອົງ, ພວກເຂົາຈະເປັນອັນໜຶ່ງອັນດຽວກັນຕາມທີ່ພຣະຄຣິສໄດ້ອະທິຖານໄວ້, ຄືຈະເປັນໄປຕາມສະພາບທີ່ອັກຄະສາວົກໂປໂລກ່າວເຖິງວ່າ: “ຄວາມເປັນນ້ຳໜຶ່ງໃຈດຽວກັນເຊິ່ງພຣະວິນຍານຊົງປະທານໃຫ້.” “ມີຮ່າງກາຍ*ດຽວ* ແລະ ມີພຣະວິນຍານ*ດຽວ*, ມີຄວາມຫວັງໃຈອັນ*ດຽວ* ໃນການທີ່ພຣະເຈົ້າໄດ້ຊົງເອີ້ນເອົາພວກເຈົ້າແລ້ວນັ້ນ. ມີອົງພຣະຜູ້ເປັນເຈົ້າອົງດຽວ, ມີຄວາມເຊື່ອດຽວ ແລະ ມີບັບຕິສະມາດຽວ.”<!--#segment-separator--> (ເອເຟໂຊ 4:3–5). {GC 379.2}

## {GC 379.3}

ນັ້ນແມ່ນຜົນອັນໜ້າຍິນດີເຊິ່ງຄົນທັງຫຼາຍທີ່ຮັບເອົາຂ່າວເລື່ອງການສະເດັດມາຂອງພຣະຄຣິສໄດ້ຮັບ.<!--#segment-separator--> ພວກເຂົາມາຈາກຄະນະນິກາຍທີ່ແຕກຕ່າງກັນ ແຕ່ບໍ່ໄດ້ຖືວ່າຄວາມແຕກຕ່າງນັ້ນເປັນອຸປະສັກ; ພວກເຂົາຖືວ່າຄຳສອນທີ່ຂັດແຍ້ງກັນນັ້ນບໍ່ແມ່ນເລື່ອງສຳຄັນ ທັງໄດ້ປະຖິ້ມຄວາມຫວັງທີ່ວ່າໂລກຈະປະສົບກັບຄວາມຮຸ່ງເຮືອງ 1,000 ປີ ເພາະມັນຂັດແຍ້ງກັບຄຳສອນໃນພຣະຄຳພີ. ຄວາມເຂົ້າໃຈຜິດໃນເລື່ອງການສະເດັດກັບມາຂອງພຣະຄຣິສກໍໄດ້ຮັບການແກ້ໄຂໃຫ້ຖືກຕ້ອງ, ຄວາມທະນົງຕົວ ແລະ ຄວາມນິຍົມຝ່າຍໂລກໄດ້ປ່ຽນໄປ; ຄົນທີ່ຜິດໃຈກໍໄດ້ຄືນດີກັນ, ທຸກຄົນເປັນນ້ຳນຶ່ງໃຈດຽວກັນໃນຄວາມຮັກ ແລະ ຄວາມຊົມຊື່ນຍິນດີ.<!--#segment-separator--> ທັງໝົດນີ້ເປັນຜົນດີທີ່ເກີດຂຶ້ນກັບຄົນຈຳນວນໜ້ອຍຜູ້ທີ່ໄດ້ຮັບເອົາຂ່າວຂອງທູດສະຫວັນອົງທີໜຶ່ງ, ຖ້າຫາກຄົນອື່ນໄດ້ຮັບເອົາຂ່າວສານດັ່ງກ່າວກໍຈະໄດ້ຮັບຜົນແບບດຽວກັນ. {GC 379.3}

## {GC 380.1}

ແຕ່ໂດຍທົ່ວໄປແລ້ວຄຣິສຕະຈັກທັງຫຼາຍບໍ່ຍອມຮັບຄໍາຕັກເຕືອນນັ້ນ.<!--#segment-separator--> ພວກສາສະໜາຈານຄວນເຮັດໜ້າທີ່ “ຜູ້ເຝົ້າຍາມຊົນຊາດອິດສະຣາເອນ” (ເອເຊກຽນ 3:17; 33:7) ແລະ ຄວນເປັນກຸ່ມຄົນທໍາອິດທີ່ສັງເກດໝາຍສຳຄັນຂອງການສະເດັດກັບມາຂອງພຣະເຢຊູ; ແຕ່ພວກເຂົາກັບບໍ່ໄດ້ຮຽນຮູ້ຄວາມຈິງບໍ່ວ່າຈະເປັນຈາກພວກຜູ້ເຜີຍພຣະທຳ ຫຼື ຈາກໝາຍສຳຄັນທີ່ບົ່ງບອກເຖິງເວລາແຫ່ງຄຳພະຍາກອນ.<!--#segment-separator--> ເມື່ອຄວາມໃຝ່ຝັນ ແລະ ຄວາມທະເຍີທະຍານຝ່າຍໂລກເຕັມລົ້ນຫົວໃຈ, ຄວາມຮັກທີ່ມີຕໍ່ພຣະເຈົ້າ ແລະ ຄວາມເຊື່ອໃນພຣະຄໍາຂອງພຣະອົງກໍເກີດຄວາມເຢັນຊາ; ເມື່ອມີການນໍາສະເໜີຄໍາສອນເລື່ອງການສະເດັດກັບມາຂອງພຣະຄຣິສ, ພວກເຂົາບໍ່ເຊື່ອ ແຕ່ກັບມີອະຄະຕິ ແລະ ຕໍ່ຕ້ານຄຳສອນດັ່ງກ່າວ.<!--#segment-separator--> ບາງຄົນໃຫ້ເຫດຜົນໃນການຕໍ່ຕ້ານວ່າ, ສ່ວນໃຫຍ່ຜູ້ທີ່ປະກາດເລື່ອງການສະເດັດກັບມາຂອງພຣະຄຣິສເປັນສະມາຊິກທົ່ວໄປ.<!--#segment-separator--> ຄົນເຫຼົ່ານີ້ຕອບໂຕ້ການປະກາດດ້ວຍເຫດຜົນດຽວກັນທີ່ຊາວຢິວໃຊ້ໃນສະໄໝພຣະເຢຊູວ່າ:<!--#segment-separator--> “ມີຜູ້ໃດໃນພວກເຈົ້າໜ້າທີ່ ຫຼືພວກຟາຣີຊາຍເຊື່ອໃນມັນບໍ?” (ໂຢຮັນ 7:48). <!--#segment-separator--> ເມື່ອພວກສາສະໜາຈາກບໍ່ສາມາດໂຕ້ແຍ້ງຄຳສອນເລື່ອງໄລຍະເວລາແຫ່ງຄຳພະຍາກອນ, ອາຈານຫຼາຍຄົນຈຶ່ງຫ້າມບໍ່ໃຫ້ສະມາຊິກສຶກສາຄຳພະຍາກອນໂດຍກ່າວວ່າ ພຣະທຳເຫຼົ່ານັ້ນຖືກປິດຜະໜຶກໄວ້ ຈຶ່ງບໍ່ສາມາດເຂົ້າໃຈໄດ້.<!--#segment-separator--> ມີຄົນຈຳນວນຫຼວງຫຼາຍໄວ້ເນື້ອເຊື່ອໃຈອາຈານຂອງຕົນ ຈຶ່ງບໍ່ຍອມຟັງຄໍາຕັກເຕືອນ; ສ່ວນຄົນອື່ນໆ, ເຖິງແມ່ນວ່າເຊື່ອໝັ້ນວ່າຄຳສອນດັ່ງກ່າວເປັນຄວາມຈິງ, ແຕ່ກໍບໍ່ກ້າຍອມຮັບ ເພາະຢ້ານວ່າ “ພວກຟາຣີຊາຍໄລ່ອອກຈາກທຳມະສາລາ.” (ໂຢຮັນ 12:42) <!--#segment-separator--> ຂ່າວສານທີ່ພຣະເຈົ້າສົ່ງມາເພື່ອການທົດສອບ ແລະ ການຊໍາລະຄຣິສຕະຈັກໄດ້ເປີດເຜີຍໃຫ້ເຫັນຢ່າງຈະແຈ້ງວ່າ ຄົນທີ່ຮັກໂລກຫຼາຍກວ່າຮັກພຣະຄຣິສມີຈຳນວນມະຫາສານ.<!--#segment-separator--> ສິ່ງທີ່ຜູກມັດພວກເຂົາໄວ້ກັບໂລກເຂັ້ມແຂງກວ່າສິ່ງທີ່ດຶງດູດໄປທາງສະຫວັນ.<!--#segment-separator--> ຄົນເຫຼົ່ານີ້ໄດ້ເລືອກທີ່ຈະຟັງສະຕິປັນຍາຝ່າຍໂລກ ຈຶ່ງຫັນໄປຈາກຂ່າວສານແຫ່ງຄວາມຈິງທີ່(ຊັນນະສູດ)ຈິດໃຈ. {GC 380.1}

## {GC 380.2}

ໃນການປະຕິເສດຄໍາຕັກເຕືອນຂອງຂ່າວທູດສະຫວັນອົງທີ່ໜຶ່ງ, ພວກເຂົາໄດ້ປະຕິເສດວິທີການທີ່ສະຫວັນຈັດໄວ້ເພື່ອຟື້ນຟູພວກເຂົາ.<!--#segment-separator--> ຄົນເຫຼົ່ານີ້ໄດ້ປະຕິເສດຜູ້ປະກາດຂ່າວດັ່ງກ່າວຜູ້ພ້ອມທີ່ຈະຊ່ວຍເຫຼືອພວກເຂົາໃນການປັບປ່ຽນແກ້ໄຂຄວາມຊົ່ວຮ້າຍທີ່ແຍກຕົນອອກຈາກພຣະເຈົ້າ, ແຕ່ຄົນເຫຼົ່ານີ້ກັບຫັນໄປສະແຫວງການເປັນມິດກັບໂລກຢ່າງກະຕືລືລົ້ນ.<!--#segment-separator--> ນີ້ແມ່ນສາເຫດຂອງສະພາບອັນໜ້າຢ້ານກົວຂອງບັນດາຄຣິສຕະຈັກໃນປີ ຄ.ສ. 1844 ທີ່ພົວພັນກັບຝ່າຍໂລກ ແລະ ຫຼົງໄປຈາກພຣະເຈົ້າ. {GC 380.2}

## {GC 381.1}

ໃນພຣະນິມິດບົດທີ 14 ທູດສະຫວັນອົງທີໜຶ່ງຕາມດ້ວຍອົງທີສອງທີ່ປະກາດວ່າ:<!--#segment-separator--> “ບາບີໂລນມະຫານະຄອນນັ້ນຫຼົ້ມຈົມແລ້ວ ຫຼົ້ມຈົມແລ້ວ ຄືນະຄອນທີ່ເຮັດໃຫ້ປະຊາຊາດທັງປວງດື່ມເຫຼົ້າແວງປຸກຢ່າງເຫຼືອເກີນຂອງຕົນ ຕາມຄວາມປາຖະໜາທາງກາມ.” <!--#segment-separator--> (ພຣະນິມິດ14:8).<!--#segment-separator--> ຄໍາວ່າ “ບາບີໂລນ” ມາຈາກຄຳວ່າ “ບາເບນ” ແລະໝາຍເຖິງຄວາມສັບສົນ.<!--#segment-separator--> ພຣະຄໍາພີໃຊ້ຄຳນີ້ເພື່ອສະແດງເຖິງສາສະໜາທຽມເທັດໃນຮູບແບບຕ່າງໆ.<!--#segment-separator--> ພຣະນິມິດບົດທີ 17 ກ່າວເຖິງບາບີໂລນໃນລັກສະນະເປັນຜູ້ຍິງຄົນໜຶ່ງ, ເຊິ່ງເປັນສັນຍາລັກໃນພຣະຄຳພີທີ່ໝາຍເຖິງຄຣິສຕະຈັກ: ແມ່ຍິງດີງາມໄດ້ແກ່ຄຣິສຕະຈັກທີ່ບໍລິສຸດ, ສ່ວນຍິງຊົ່ວກໍໝາຍເຖິງຄຣິສຕະຈັກທີ່ຫຼົງໄປຈາກພຣະເຈົ້າ. {GC 381.1}

## {GC 381.2}

ຄໍາພີພີໃຊ້ການແຕ່ງງານເປັນສັນຍາລັກຂອງຄວາມສຳພັນອັນສັກສິດ ແລະ ຍືນຍົງລະຫວ່າງພຣະຄຣິສ ກັບຄຣິສຕະຈັກຂອງພຣະອົງ.<!--#segment-separator--> ອົງພຣະຜູ້ເປັນເຈົ້າຊົງຜູກພັນຄົນຂອງພຣະອົງໄວ້ກັບພຣະອົງເອງດ້ວຍພັນທະສັນຍາ ໂດຍພຣະອົງຊົງສັນຍາວ່າຈະເປັນພຣະເຈົ້າຂອງພວກເຂົາ ແລະ ພວກເຂົາສັນຍາວ່າຈະເປັນຄົນຂອງພຽງຜູ້ດຽວ.<!--#segment-separator--> ພຣະອົງຊົງກ່າວວ່າ:<!--#segment-separator--> “ເຮົາຈະປະຕິຍານເຈົ້າໄວ້ແກ່ເຮົາເປັນເດັດຂາດ ແລະ ເຮົາຈະປະຕິຍານເຈົ້າໄວ້ແກ່ເຮົາດ້ວຍຄວາມຊອບທຳ, ດ້ວຍຄວາມຍຸຕິທຳ ແລະ ດ້ວຍຄວາມດີ ແລະ ຄວາມອີດູ.” <!--#segment-separator--> (ໂຮເສອາ 2:19 ສະບັບບູຮານ).<!--#segment-separator--> ແລະ ມີອີກຂໍ້ໜຶ່ງກ່າວວ່າ:<!--#segment-separator--> “ເຮົາແຕ່ງງານກັບເຈົ້າແລ້ວ.” <!--#segment-separator--> (ເຢເຣມີຢາ 3:14 TKJV).<!--#segment-separator--> ສ່ວນອາຈານໂປໂລກໍໃຊ້ສັນຍາລັກອັນດຽວກັນໃນພຣຄໍາພີໃໝ່ເມື່ອເພິ່ນກ່າວວ່າ:<!--#segment-separator--> “ພວກເຈົ້າເປັນດັ່ງເຈົ້າສາວບໍລິສຸດທີ່ເຮົາສັນຍາໝັ້ນໝາຍໄວ້ໃຫ້ແຕ່ງງານກັບຊາຍຄົນດຽວເທົ່ານັ້ນ ຄືແກ່ພຣະຄຣິສ.” <!--#segment-separator--> (2 ໂກຣິນໂທ 11:2). {GC 381.2}

## {GC 381.3}

ການທີ່ຄຣິສຕະຈັກບໍ່ສັດຊື່ຕໍ່ພຣະຄຣິສໃນການປ່ອຍຕົວໃຫ້ໝົດມຸ້ນຢູ່ກັບສິ່ງຂອງຝ່າຍໂລກ ແລະ ການປະຖິ້ມຄວາມຮັກທີ່ມີຕໍ່ພຣະອົງປຽບເໝືອນການເຮັດຜິດຕໍ່ຄໍາໝັ້ນສັນຍາລະຫວ່າງສາມີກັບພັນລະຍາ.<!--#segment-separator--> ພຣະຄຳພີໃຊ້ສັນຍາລັກດັ່ວກ່າງເພື່ອບັນຍາຍເຖິງຄວາມບາບຂອງຄົນອິດສະຣາເອນໃນການຫຼົງໄປຈາກພຣະເຈົ້າ; ນອກຈາກນັ້ນກໍຍັງກ່າວເຖິງຄວາມຮັກອັນປະເສີດຂອງພຣະເຈົ້າໂດຍນຳໃຊ້ສັນຍາລັກດຽວກັນວ່າວ່າ:<!--#segment-separator--> “ເຮົາໄດ້ເຮັດພັນທະສັນຍາແຕ່ງງານກັບເຈົ້າ ແລະ ເຈົ້າກໍເປັນຂອງເຮົາ. ອົງພຣະຜູ້ເປັນເຈົ້າ ພຣະເຈົ້າກ່າວດັ່ງນີ້ແຫຼະ.” “ຄວາມງາມຂອງເຈົ້າບາດຕາບາດໃຈ ແລະ ເຈົ້າກໍກາຍເປັນຣາຊີນີ ເຈົ້າມີຊື່ສຽງໂດ່ງດັງໃນທຸກໆ ຊົນຊາດ ຍ້ອນຄວາມງາມອັນບໍ່ມີທີ່ຕິຂອງເຈົ້າ ເພາະເຮົາເປັນຜູ້ໄດ້ເຮັດໃຫ້ເຈົ້າໜ້າຮັກຫຼາຍທີ່ສຸດ ... ແຕ່ເຈົ້າໄດ້ສວຍໃຊ້ຄວາມງາມກັບຊື່ສຽງຂອງເຈົ້ານັ້ນ ຫາຜົນປະໂຫຍດໂດຍນອນກັບທຸກຄົນທີ່ໄດ້ຜ່ານມາ.”<!--#segment-separator--> ພຣະຜູ້ເປັນເຈົ້າຊົງກ່າວວ່າ, “ເຈົ້າເປັນດັ່ງຍິງຜູ້ໜຶ່ງທທີ່ຫຼີ້ນຊູ້ກັບຊາຍແປກໜ້າອື່ນໆ ແທນທີ່ຈະຮັກຜົວຂອງຕົນ.”<!--#segment-separator--> “ເຈົ້າຍັງເປັນດັ່ງເມຍທີ່ຫຼີ້ນຊູ້ ແລະ ບໍ່ສັດຊື່.” <!--#segment-separator--> (ເອເຊກຽນ 16:8, 13–15, 32; ເຢເຣມີຢາ 3:20). {GC 381.3}

## {GC 382.1}

ໃນພຣະຄໍາພີໃໝ່ໄດ້ໃຊ້ໃຊ້ຕົວຢ່າງທີ່ຄ້າຍຄືກັນເມື່ອກ່າວເຖິງຄົນທີ່ມີຊື່ວ່າເປັນຄຣິສຕຽນແຕ່ກັບສະແຫວງຫາການເປັນມິດກັບໂລກຫຼາຍກວ່າການເປັນທີ່ພໍພຣະໄທຂອງພຣະເຈົ້າ.<!--#segment-separator--> ອັກຄະສາວົກຢາໂກໂບກ່າວວ່າ:<!--#segment-separator--> “ໂອ ຄົນຫຼີ້ນຊູ້ເອີຍ, ພວກເຈົ້າບໍ່ຮູ້ຫຼືວ່າ ການເປັນມິດຕໍ່ໂລກ ກໍຄືການເປັນສັດຕູຕໍ່ພຣະເຈົ້າ? ສະນັ້ນ ຜູ້ໃດທີ່ຢາກເປັນມິດຕໍ່ໂລກ ກໍເປັນສັດຕູຂອງພຣະເຈົ້າ.” (ຢາໂກໂບ 4:4). {GC 382.1}

## {GC 382.2}

ພຣະຄຳພີບັນຍາຍເຖິງຜູ້ຍິງໃນພຣະນິມິດບົດທີ່ 17 ທີ່ມີຊື່ບາບີໂລນດັ່ງນີ້ວ່າ: ນາງໄດ້ “ນຸ່ງເຄື່ອງສີມ່ວງ ແລະ ສີແດງເຂັ້ມ ແລະ ປະດັບຕົວດ້ວຍເຄື່ອງຄຳ, ເພັດພອຍ ແລະ ໄຂ່ມຸກ. ໃນມືຂອງນາງມີຈອກຄຳທີ່ເຕັມແຕ່ມົນທິນອັນໜ້າຂີ້ດຽດ ເປັນຜົນແຫ່ງການຜິດສິນທຳທາງເພດຂອງນາງ. ທີ່ໜ້າຜາກມີຊື່ຂຽນໄວ້ເປັນຄວາມເລິກລັບວ່າ, ‘ບາບີໂລນມະຫານະຄອນ ແມ່ຂອງໂສເພນີທັງຫຼາຍ.’” <!--#segment-separator--> ຜູ້ເຜີຍພຣະທຳກ່າວວ່າ: “ຂ້າພະເຈົ້າໄດ້ເຫັນຍິງຄົນນັ້ນເມົາດ້ວຍເລືອດໄພ່ພົນຂອງພຣະເຈົ້າ ແລະ ດ້ວຍເລືອດຂອງບັນດາຜູ້ທີ່ຍອມສະຫຼະຊີວິດເພາະເປັນພະຍານຝ່າຍພຣະເຢຊູເຈົ້າ.”<!--#segment-separator--> ນອກຈາກນັ້ນພຣະຄຳພີຍັງໄດ້ກ່າວເຖິງບາບີໂລນວ່າເປັນ, “ມະຫານະຄອນທີ່ມີອຳນາດເໜື້ອບັນດາກະສັດທັງຫຼາຍທົ່ວແຜ່ນດິນໂລກ.” (ພຣະນິມິດ 17:4–6, 18).<!--#segment-separator--> ອໍານາດທີ່ເປັນຜະເດັດການປົກຄອງຢູ່ເໜືອກະສັດທັງຫຼາຍຂອງເອີຣົບເປັນເວລາຫຼາຍສັດຕະວັດຄືຄຣິສຕະຈັກໂຣມ.<!--#segment-separator--> ສີມ່ວງ, ສີແດງເຂັ້ມ, ຄໍາ, ເພັດພອຍ ແລະ ໄຂ່ມຸກສະແດງຢ່າງຈະແຈ້ງເຖິງຄວາມຮຸ່ງເຮືອງ ແລະ ຄວາມໂອຫັງຂອງພວກສັນຕະປາປາທີ່ຍິ່ງໃຫຍ່ກວ່າກະສັດ.<!--#segment-separator--> ບໍ່ມີອໍານາດອື່ນໃດໃນປະຫວັດສາດໂລກທີ່ “ເມົາດ້ວຍເລືອດໄພ່ພົນຂອງພຣະເຈົ້າ” ເທົ່າກັບຄຣິສຕະຈັກໂຣມທີ່ກົດຂີ່ຂົ່ມເຫັງຜູ້ຕິດຕາມພຣະຄຣິສຢ່າງໂຫດຮ້າຍທາລຸນ.<!--#segment-separator--> ນອກຈາກນີ້ບາບີໂລນຍັງຖືກກ່າວຫາວ່າໄດ້ເຮັດບາບດ້ວຍການພົວພັນກັບ “ກະສັດທັງຫຼາຍທົ່ວແຜ່ນດິນໂລກ.” <!--#segment-separator--> ຊົນຊາດຢິວຖືກກ່າວຫາວ່າເປັນຜູ້ຫຼີ້ນຊູ້ເມື່ອພວກເຂົາປະຖິ້ມພຣະເຈົ້າ ແລະ ໄປຜູກພັນກັບຊົນຊາດທີ່ບໍ່ນັບຖືພຣະອົງ, ສ່ວນຄຣິສຕະຈັກໂຣມກໍຖືກກ່າວຫາແບບດຽວກັນ ຍ່ອນວ່າພວກເຂົາໄດ້ສະແຫວງຫາການສະໜັບສະໜູນຈາກອຳນາດຝ່າຍໂລກເຊັ່ນດຽວກັບຊົນຊາດຢິວ. {GC 382.2}

## {GC 382.3}

ພຣະຄຳພີກ່າວວ່າ, ບາບີໂລນເປັນ “*ແມ່*ຂອງໂສເພນີທັງຫຼາຍ.” <!--#segment-separator--> ສະແດງວ່າ*ລູກສາວ*ຂອງນາງຕ້ອງເປັນສັນຍາລັກຂອງຄຣິສຕະຈັກທີ່ຍຶດໝັ້ນຢູ່ກັບຄໍາສອນ ແລະ ປະເພນີຂອງຄຣິສຕະຈັກໂຣມ, ແລະເຮັດຕາມແບບຢ່າງຂອງໂຣມໃນການສະຫຼະຄວາມຈິງກັບການເປັນທີ່ຍອມຮັບຂອງພຣະເຈົ້າ ເພື່ອເປັນພັນທະມິດກັບໂລກໂດຍຜິດກົດບັນຍັດຂອງພຣະອົງ.<!--#segment-separator--> ຂ່າວສານໃນພຣະນິມິດບົດທີ 14 ທີ່ປະກາດເຖິງການ*ຫຼົ້ມລົງ*ຂອງບາບີໂລນຕ້ອງໝາຍເຖິງຄຣິສຕະຈັກທທີ່ເຄີຍບໍລິສຸດ ແຕ່ໄດ້ເສື່ອມລົງ.<!--#segment-separator--> ຂ່າວຂອງທູດສະຫວັນອົງທີສອງນີ້ປະກາດຫຼັງຈາກການຕັກເຕືອນເຖິງການພິພາກ, ມັນຕ້ອງເປັນເລື່ອງຂອງຍຸກສຸດທ້າຍ; ດັ່ງນັ້ນຈຶ່ງບໍ່ສາມາດໝາຍເຖິງຄຣິສຕະຈັກໂຣມຢ່າງດຽວເພາະຄຣິສຕະຈັກນັ້ນຢູ່ໃນສະພາບທີ່ເສື່ອມຢູ່ຫຼາຍສະຕະວັດມາແລ້ວ.<!--#segment-separator--> ຍິ່ງໄປກວ່ານັ້ນ, ພຣະນິມິດບົດທີ 18 ມີການຂໍຮ້ອງຄົນຂອງພຣະເຈົ້າໃຫ້ອອກມາຈາກບາບີໂລນ.<!--#segment-separator--> ອີງຕາມຂໍ້ພຣະຄໍາພີນີ້ສະແດງວ່າຄົນຂອງພຣະເຈົ້າຫຼາຍຄົນຍັງຢູ່ໃນບາບີໂລນ.<!--#segment-separator--> ຄົນຂອງພຣະເຈົ້າສ່ວນໃຫຍ່ຢູ່ໃນຄະນະນິກາຍອັນໃດສາສະໜາໃດໃນເວລານີ້?<!--#segment-separator--> ແນ່ນອນ, ໃນຄຣິສຕະຈັກຕ່າງໆ ທີ່ເປັນໂປຣແຕັສຕັງ.<!--#segment-separator--> ໃນສະໄໝທີ່ຄຣິສຕະຈັກເຫຼົ່ານີ້ເລີ່ມຂຶ້ນ, ພວກເຂົາໄດ້ຢືນຢັດເພື່ອພຣະເຈົ້າ ແລະ ຄວາມຈິງ, ແລະພຣະອົງຊົງອວຍພອນພວກເຂົາ.<!--#segment-separator--> ແມ່ນແຕ່ຊາວໂລກທີ່ບໍ່ເຊື່ອກໍຍັງຕ້ອງຍອມຮັບວ່າ ຜູ້ທີ່ປະຕິບັດຕາມຫຼັກການຂອງຂ່າວປະເສີດໄດ້ຮັບປະໂຫຍດຫຼາຍ.<!--#segment-separator--> ດັ່ງຖ້ອຍຄໍາຂອງຜູ້ເຜີຍພຣະທຳທີ່ກ່າວກ່ຽວກັບອິດສະຣາເອນວ່າ:<!--#segment-separator--> “ເຈົ້າມີຊື່ສຽງໂດ່ງດັງໃນທຸກໆ ຊົນຊາດ ຍ້ອນຄວາມງາມອັນບໍ່ມີທີ່ຕິຂອງເຈົ້າ ເພາະເຮົາເປັນຜູ້ໄດ້ເຮັດໃຫ້ເຈົ້າໜ້າຮັກຫຼາຍທີ່ສຸດ.” <!--#segment-separator--> ແຕ່ຄຣິສຕະຈັກເຫຼົ່ານັ້ນຕ້ອງຫຼົ້ມລົງຍ້ອນຄວາມປາຖະໜາອັນດຽວກັນເຊິ່ງເປັນສາເຫດທີ່ຊົນຊາດອິດສະຣາເອນຖືກສາບແຊ່ງ, ຄືຄວາມປາຖະໜາທີ່ຈະເຮັດຕາມແບບຢ່າງຂອງຄົນຊົ່ວ ແລະ ເປັນມິດກັບເຂົາ.<!--#segment-separator--> “ເຈົ້າໄດ້ສວຍໃຊ້ຄວາມງາມກັບຊື່ສຽງຂອງເຈົ້ານັ້ນ ຫາຜົນປະໂຫຍດໂດຍນອນກັບທຸກຄົນທີ່ໄດ້ຜ່ານມາ.” <!--#segment-separator--> (ເອເຊກຽນ16:14, 15). {GC 382.3}

## {GC 383.1}

ມີຄຣິສຕະຈັກນິກາຍໂປຣແຕັສຕັງຢູ່ຫຼາຍຄະນະທີ່ເຮັດຕາມແບບຢ່າງຂອງຄຣິສຕະຈັກໂຣມ ໂດຍເຂົ້າໄປພົວພັນຢ່າງຊົ່ວຮ້າຍກັບ “ກະສັດທັງຫຼາຍທົ່ວແຜ່ນດິນໂລກ” ກໍຄືພວກຄຣິສຕະຈັກປະຈຳຊາດຂອງປະເທດຕ່າງໆ ເພາະຄວາມສຳພັນທີ່ພວກເຂົາມີກັບອຳນາດລັດ ແລະ ຄະນະນິກາຍອື່ນໆ ທີ່ສະແຫວງຫາການເປັນທີ່ຍອມຮັບຂອງຊາວໂລກ.<!--#segment-separator--> ຄໍາວ່າ “ບາບີໂລນ” ແປວ່າ “ສັບສົນ” ແລະ ເປັນຄຳທີ່ເໝາະສົມທີ່ຈະໃຊ້ເອີ້ນບັນດາຄຣິສຕະຈັກທີ່ອ້າງວ່າໄດ້ຮັບຄຳສອນຈາກພຣະຄຳພີ ແຕ່ກໍຍັງຖືກແບ່ງອອກເປັນຫຼາຍຄະນະຈົນນັບບໍ່ໝົດ ເຊິ່ງຄຳສອນຂອງແຕ່ລະຄະນະຂັດແຍ້ງກັນເອງ. {GC 383.1}

## {GC 383.2}

ນອກເໜືອໄປຈາກການເປັນໜຶ່ງດຽວກັບຊາວໂລກຢ່າງຜິດບາບແລ້ວ, ຄຣິສຕະຈັກທັງຫຼາຍທີ່ແຍກອອກຈາກຄຣິສຕະຈັກໂຣມກໍຍັງມີລັກສະນະບາງຢ່າງທີ່ເໝືອນກັບໂຣມຢູ່. {GC 383.2}

## {GC 384.1}

ວາລະສານກາໂຕລິກໃຫ້ຄວາມເຫັນວ່າ: “ຖ້າຫາກການນັບຖືພວກນັກບຸນຂອງຄຣິສຕະຈັກໂຣມເປັນຄວາມຜິດຕໍ່ພຣະບັນຍັດທີ່ຫ້າມການຂາບໄຫວ້ຮູ້ເຄົາລົບແລ້ວ ກໍສະແດງວ່າຄຣິສຕະຈັກແຫ່ງອັງກິດອັນເປັນລູກສາວຂອງຄຣິສຕະຈັກໂຣມກໍມີຄວາມຜິດເໝືອນກັນ, ເພາະວ່າຄະນະຄຣິສຕະຈັກແຫ່ງອັງກິດມີໂບດ 10 ແຫ່ງທີ່ໄດ້ຮັບການອຸທິດຖວາຍແກ່ມາຣີຕໍ່ 1 ແຫ່ງທີ່ຖວາຍແດ່ພຣະຄຣິສ.” (ຣິດຊາດ ຊານໂລເນີ, ວາລະສານ The Catholic Christian Instructed, ຄຳນຳ, ໜ້າ 21, 22). {GC 384.1}

## {GC 384.2}

ສ່ວນດຣ. ຮົບກິນສ໌ ກໍຂຽນບົດຄວາມ “ຂໍ້ຄິດເລື່ອງ 1,000 ປີ” ເຊິ່ງມີເນື້ອໃນວ່າ:<!--#segment-separator--> “ບໍ່ມີເຫດຜົນທີ່ຈະສະຫຼຸບວ່າ ອັກຄະຕິ ແລະ ພຶດຕິກຳອັນເປັນສັດຕູຂອງພຣະຄຣິສຢູ່ສະເພາະໃນຄຣິສຕະຈັກໂຣມເທົ່ານັ້ນ,<!--#segment-separator--> ແຕ່ຄຣິສຕະຈັກໂປແຕສຕັງມີລັກສະນະການເປັນສັດຕູຂອງພຣະຄຣິສເຊັ່ນດຽວກັນ ແລະ ບໍ່ໄດ້ຮັບການຟື້ນຟູຢ່າງແທ້ຈິງຈາກ...ຄວາມຊົ່ວຮ້າຍ.” (ງານຂຽນຂອງຊາມູເອນ ຮົບກິນສ໌, ເຫຼັ້ມ 2, ໜ້າ 328). {GC 384.2}

## {GC 384.3}

ດຣ. ກຸດຣີ ຂຽນເຖິງການແຍກຄຣິສຕະຈັກເປຣສະບິເທີຣຽນ (Presbyterian) ອອກຈາກຄຣິສຕະຈັກໂຣມວ່າ:<!--#segment-separator--> “ເມື່ອ 300 ປີກ່ອນຄຣິສຕະຈັກຂອງພວກເຮົາໄດ້ເດີນອອກຈາກປະຕູຂອງຄຣິສຕະຈັກໂຣມໂດຍມີຮູບພຣະຄຳພີເປີດເປັນສັນຍາລັກ ແລະ ຄຳຂວັນວ່າ, ‘ຈົນຄົ້ນຫາພຣະຄໍາພີ.’” <!--#segment-separator--> ຈາກນັ້ນເພິ່ນກໍຖາມຄໍາຖາມທີ່ສໍາຄັນວ່າ:<!--#segment-separator--> “ພວກເຂົາໄດ້ອອກຈາກບາບີໂລນ*ຢ່າງສິ້ນເຊິງ*ແລ້ວບໍ?” (ຈອນ ກຸດຣີ, “ຂ່າວປະເສີດໃນພຣະທຳເອເຊກເກນ”, ໜ້າ 237). {GC 384.3}

## {GC 384.4}

ສ່ວນອາຈານ ສະເປີເຈນ (Spurgeon) ກ່າວວ່າ: “ຄຣິສຕະຈັກແຫ່ງອັງກິດເບິ່ງຄືວ່າຜຸພັງຍ້ອນການນິຍົມພິທີກຳຈົນເກີນໄປ, ສ່ວນຄະນະທີ່ບໍ່ຍອມຄຣິສຕະຈັກແຫ່ງຊາດກໍຜຸພັງພໍໆ ກັນຍ້ອນຄຳສອນທີ່ບໍ່ສົມເຫດສົມຜົນ.<!--#segment-separator--> ຜູ້ທີ່ເຮົາເຄີຍຄິດວ່າຈະດີນັ້ນກໍຫັນຈາກພື້ນຖາມແຫ່ງຄວາມເຊື່ອໄປເທື່ອລະກຸ່ມ.<!--#segment-separator--> ຂ້າພະເຈົ້າເຊື່ອເຕັມລົ້ນຫົວໃຈວ່າ, ມີຄົນເທດສະໜາທົ່ວປະເທດອັງກິດທີ່ບໍ່ສັດຊື່ຕໍ່ພຣະຄຣິສແຕ່ຍັງກ້າເອີ້ນຕົນເອງວ່າເປັນຄຣິສຕຽນ, ເຊິ່ງຄົນທີ່ບໍ່ຈົ່ງຮັກພັກດີເຫຼົ່ານັ້ນສ່ຽງທີ່ຈະພົບກັບຄວາມພິນາດ.” {GC 384.4}

## {GC 384.5}

ການປະຖິ້ມຄວາມເຊື່ອຄັ້ງຍິ່ງໃຫຍ່ນັ້ນມີຕົ້ນຕໍ່ສາເຫດມາແຕ່ໃສ?<!--#segment-separator--> ຄຣິສຕະຈັກໄດ້ອອກໄປຈາກຄວາມລຽບງ່າຍຂອງຂ່າວປະເສີດເປັນເທື່ອທໍາອິດໄດ້ຢ່າງໃດ?<!--#segment-separator--> ຄຳຕອບຄື: ໂດຍປະຕິບັດຕາມແບບຢ່າງຂອງຄົນທີ່ບໍ່ນັບຖືພຣະເຈົ້າເພື່ອໃຫ້ພວກເຂົາຍອມຮັບການເປັນຄຣິສຕຽນ.<!--#segment-separator--> ອັກຄະສາວົກໂປໂລປະກາດວ່າ, ແມ່ນແຕ່ໃນສະໄໝຂອງເພິ່ນ “ອຳນາດອັນເລິກລັບແຫ່ງຄວາມຊົ່ວຮ້າຍກໍດຳເນີນການຢູ່ແລ້ວ.” (2 ເທສະໂລນິກ 2:7).<!--#segment-separator--> ໃນສະໄໝທີ່ພວກອັກຄະສາວົກຍັງມີຊີວິດຢູ່, ຄຣິສຕະຈັກສ່ວນໃຫຍ່ກໍບໍລິສຸດ.<!--#segment-separator--> ແຕ່ “ຊ່ວງທ້າຍຂອງສັດຕະວັດທີສອງຄຣິສຕະຈັກສ່ວນຫຼາຍໄດ້ປ່ຽນຮູບແບບໃໝ່; ຄວາມລຽບງ່າຍທີ່ມີໃນຍຸກທໍາອິດໄດ້ຫາຍໄປ; ເມື່ອພວກສາວົກລຸ່ນເກົ່າ(ລ່ວງລັບ/ຕາຍຈາກໄປ), ລູກຂອງພວກເຂົາພ້ອມກັບຜູ້ທີ່ຮັບເຊື່ອໃໝ່...ໄດ້ອອກມາປ່ຽນແປງຮູບແບບຂອງຄຣິສຕະຈັກ.” (ໂຣເບີດ ໂຣບິນສັນ, “ງານວິໄຈລະບົບຄຣິສຕະຈັກ” ບົດທີ 6, ວັກ 17, ໜ້າ 51).<!--#segment-separator--> ພວກເຂົາລົດມາດຕະຖານແຫ່ງຄວາມເຊື່ອລົງເພື່ອຈະໄດ້ຄົນກັບໃຈຫຼາຍຂຶ້ນ; ຜົນທີ່ຕາມມາກໍຄື “ຄົນທີ່ນັບຖືຮູບເຄົາລົບກໍພາກັນຫຼັ່ງໄຫຼເຂົ້າມາໃນໂບດພ້ອມດ້ວຍຮີດຄອງປະເພນີ ແລະ ຮູບເຄົາລົບຂອງຕົນ.” (ຄຳປາໄສຂອງກາວາຊີ, ໜ້າ 278).<!--#segment-separator--> ເມື່ອສາສະໜາຄຣິສກາຍເປັນທີ່ນິຍົມຂອງເຈົ້າໜ້າທີ່ ແລະ ໄດ້ຮັບການສະໜັບສະໜູນຈາກອຳນາດລັດມີຄົນຈຳນວນຫຼວງຫຼາຍປະກາດວ່າຕົນເປັນຄຣິສຕຽນ, ແຕ່ຫຼາຍຄົນເປັນຄຣິສຕຽນພາຍນອກ ໃນຂະນະທີ່ “ຍັງຄົງຂາບໄຫວ້ຮູບເຄົາລົບຢູ່ຢ່າງລັບໆ.” (ໃນທີ່ດຽວກັນ, ໜ້າ 278). {GC 384.5}

## {GC 385.1}

ເກືອບທຸກຄຣິສຕະຈັກທີ່ເອີ້ນຕົວເອງວ່າເປັນໂປຣແຕັສຕັງໄດ້ເຮັດຕາມຂັ້ນຕອນນີ້ບໍ່ແມ່ນບໍ?<!--#segment-separator--> ເມື່ອຜູ້ກໍ່ຕັ້ງຄຣິສຕະຈັກເຫຼົ່ານັ້ນທີ່ມີຈິດໃຈນັກປະຕິຮູບແທ້ລ່ວງລັບໄປ, ລູກຫຼານຂອງພວກເຂົາໄດ້ອອກມາ ແລະ “ປ່ຽນແປງຮູບແບບຂອງຄຣິສຕະຈັກ.” <!--#segment-separator--> ພວກເຂົາຢຶດໝັ້ນຢູ່ກັບຫຼັກຄຳສອນຂອງລຸ້ນບຸກເບິກຢ່າງຫົວປົກຫົວປຳ ແລະ ບໍ່ຍອມຮັບຂໍ້ຄວາມຈິງທີ່ນອກເໜືອຈາກທີ່ບັນພະບຸລຸດໄດ້ເຫັນ, ພວກນັກປະຕິຮູບໄດ້ວາງແບບຢ່າງເອົາໄວ້ໃນຄວາມຖ່ອມຕົວ, ການປະຕິເສດຕົນເອງ ແລະ ການປະຕິເສດຝ່າຍໂລກ ແຕ່ລູກຫຼານໄດ້ປະຖິ້ມສິ່ງເຫຼົ່ານີ້ໄປໄກ.<!--#segment-separator--> ດັ່ງນັ້ນເມື່ອ “ຄວາມລຽບງ່າຍທໍາອິດຫາຍໄປ” <!--#segment-separator--> ຄວາມນິຍົມຝ່າຍໂລກຫຼັ່ງໄຫຼເຂົ້າຖ້ວມຄຣິສຕະຈັກ ພ້ອມດ້ວຍ “ຮີດຄອງປະເພນີ ແລະ ຮູບເຄົາລົບຂອງມັນ.” {GC 385.1}

## {GC 385.2}

ເລື່ອງນີ້ເປັນຕາໜ້າອຸກໃຈແທ້ ເມື່ອເຮົາເຫັນວ່າຄົນທີ່ມີຊື່ວ່າເປັນຜູ້ຕິດຕາມພຣະຄຣິສໄດ້ເປັນມິດກັບໂລກເຖິງຂະໜາດນີ້, ເພາະການເປັນມິດກັບໂລກກໍຄື “ການເປັນສັດຕູຂອງພຣະເຈົ້າ” (ຢາໂກໂບ 4:4).<!--#segment-separator--> ຄຣິສຕະຈັກທີ່ມີຄົນນິຍົມຊົມຊອບຫຼາຍໄດ້ປະຖິ້ມມາດຕະຖານຂອງພຣະຄໍາພີເລື່ອງຄວາມຖ່ອມຕົວ, ການປະຕິເສດຕົນເອງ, ຄວາມລຽບງ່າຍ ແລະ ສິນທຳ!<!--#segment-separator--> ຈອນ ເວສະລີກ່າວເຖິງການໃຊ້ເງິນຢ່າງຖືກຕ້ອງວ່າ:<!--#segment-separator--> “ຢ່າໄດ້ສິ້ນເປື່ອງເງິນອັນເປັນພອນສະຫວັນທີ່ມີຄ່າ ດ້ວຍການສະໜອງຄວາມຢາກຮູ້ຢາກເຫັນ, ການຊື້ເຄື່ອງທີ່ມີລາຄາແພງ ຫຼື ໃນການຊື່ເຄື່ອງປະດັບທີ່ບໍ່ຈໍາເປັນ.<!--#segment-separator--> ຢ່າໄດ້ຈ່າຍເງິນໄປເພື່ອປະດັບປະດາບ້ານເຮືອນຂອງທ່ານເພື່ອອວດຄົນອື່ນ ຫຼື ໃນການຊື່ເຄື່ອງເຟີນີເຈີທີ່ຫຼູຫຼາລາຄາແພງ ໃນການຊື່ຮູບພາບລາຄາສູງ ຫຼື ດ້ວຍການປິດທອງໂອບຄຳ ...<!--#segment-separator--> ຢ່າຈ່າຍເງິ່ນເພື່ອສະໜອງຄວາມທະນົງຕົນ ຫຼື ເພື່ອເປັນທີ່ນິຍົມຊົມເຊີຍຂອງຄົນອື່ນ ...<!--#segment-separator--> ຈິງຢູ່, ຕາບໃດທີ່ທ່ານເອົາໃຈໃສ່ຕົວເອງກໍຈະມີຄົນຊົມເຊີຍ.<!--#segment-separator--> ຕາບໃດທີ່ທ່ານ ‘ນຸ່ງຫົ່ມເສື້ອຜ້າສີມ່ວງອ່ອນ ແລະ ຜ້າປ່ານເນື້ອລະອຽດ ປີຕີຍິນດີດ້ວຍອາຫານກິນຢ່າງປານີດທຸກໆ ວັນ’ (ຢາໂກໂບ 16:19), ແນ່ນອນກໍຈະມີຫຼາຍຄົນສັນລະເສີນລົດສະນິຍົມ, ຄວາມເອື້ອເຟື້ອເຜື່ອແຜ່ ແລະ ການຕ້ອນຮັບຂັບສູ້ຂອງທ່ານ.<!--#segment-separator--> ແຕ່ຢ່າຊື້ຄໍາຍ້ອງຍໍຂອງມະນຸດດ້ວຍລາດາແພງຫຼາຍເຊັ່ນນີ້ເລີຍ.<!--#segment-separator--> ຈົ່ງພໍໃຈກັບກຽດທີ່ມາຈາກພຣະເຈົ້າ.” (ງານຂຽນຂອງເວສະລີ, ຄໍາເທດສະໜາທີ 50, “ການໃຊ້ເງິນ.”) <!--#segment-separator--> ມີຫຼາຍຄຣິສຕະຈັກໃນສະໄໝປັດຈຸບັນທີ່ໄດ້ປະຕິເສດຄຳສອນດັ່ງກ່າວ. {GC 385.2}

## {GC 386.1}

ຊາວໂລກນິຍົມອ້າງວ່າຕົນມີສາສະໜາ.<!--#segment-separator--> ພວກເຈົ້າໜ້າທີ, ນັກການເມືອງ, ທະນາຍຄວາມ, ໝໍ ແລະ ພໍ່ຄ້າແມ່ຂາຍກໍມາເປັນສະມາຊິກຄຣິສຕະຈັກເພື່ອຈະໄດ້ເປັນທີ່ນັບໜ້າຖືຕາຂອງຄົນໃນສັງຄົມ ແລະ ຈະໄດ້ຮັບຜົນປະໂຫຍດຝ່າຍໂລກ.<!--#segment-separator--> ດັ່ງນັ້ນພວກເຂົາຈຶ່ງພະຍາຍາມບິດບັງການກະທຳທຸກຢ່າງທີ່ບໍ່ໍຊອບທຳດ້ວຍການອ້າງວ່າຕົນເປັນຄຣິສຕຽນ.<!--#segment-separator--> ເມື່ອຄຣິສຕະຈັກທັງຫຼາຍໄດ້ຮັບການອຸດໜູນດ້ວຍຊັບສິນ ແລະ ອິດທິພົນຂອງຊາວໂລກທີ່ຮັບບັບຕິສະມາເຂົ້າມາເປັນສະມາຊິກເຊັ່ນນີ້, ຄຣິສຕະຈັກທັງຫຼາຍຍິ່ງພະຍາຍາມເຮັດໃຫ້ໂບດເປັນທີ່ນິຍົມຫຼາຍຂຶ້ນກວ່າເກົ່າ.<!--#segment-separator--> ມີການສ້າງໂບດທີ່ສີ່ແຍກຖະໜົນໃຫຍ່ ແລະ ປະດັບປະດາໃນຮູບແບບທີ່ຫຼູຫຼາທີ່ສຸດ.<!--#segment-separator--> ຜູ້ທີ່ໄປນະມັດສະການກໍພາກັນນຸ່ງເຄື່ອງທີ່ມີລາຄາແພງຕາມສະໄໝນິຍົມ.<!--#segment-separator--> ມີການວ່າຈ້າງສາສະໜາຈານທີ່ເກັ່ງມີຄວາມສາມາດ້ວຍເງິນເດືອນສູງແມ່ນເພື່ອໃຫ້ການບັນເທີງ ແລະ ດຶງດູດປະຊາຊົນ.<!--#segment-separator--> ຄໍາເທດສະໜາຂອງອາຈານເຫຼົ່ານີ້ຈະຕ້ອງບໍ່ແຕະຕ້ອງຄວາມບາບອັນເປັນທີ່ນິຍົມຂອງຄົນໃນສັງຄົມ, ແຕ່ຕ້ອງກ່າວຖ້ອຍຄຳທີ່ສະບາຍຫູສະດວກໃຈ.<!--#segment-separator--> ດ້ວຍເຫດນີ້ຄົນບາບທີ່ປະພຶດຕາມສະໄໝນິຍົມກໍມາເປັນສະມາຊິກຂອງຄຣິສຕະຈັກ ແລະ ຄວາມບາບຕາມສະໄໝນິຍົມກໍຖືກບິດບັງພາຍໃຕ້ຄາບຂອງທຳມະ. {GC 386.1}

## {GC 386.2}

ມີວາລະສານຝ່າຍໂລກສະບັບໜຶ່ງກ່າວເຖິງທ່າທີຂອງຄຣິສຕຽນໃນປັດຈຸບັນທີ່ມີຕໍ່ໂລກວ່າ:<!--#segment-separator--> “ຄຣິສຕະຈັກໄດ້ຍອມຕໍ່ສະໄໝນິຍົມ ແລະ ປັບປ່ຽນຮູບແບບການນະມັດສະການໃຫ້ເປັນໄປຕາມຄວາມຕ້ອງການຂອງຄົນໃນຍຸກປັດຈຸບັນ.” “ແທ້ຈິງແລ້ວ, ຄຣິສຕະຈັກດຽວນີ້ເຮັດທຸກສິ່ງທຸກຢ່າງທີ່ສາມາດເຮັດໄດ້ເພື່ອດຶງດູດສະມາຊິກ.” <!--#segment-separator--> ມີນັກຂຽນຄົນນຶ່ງໃນໜັງສືພິມ ນິວຢອກອິນດີເພັນເດັນກ່າວເຖິງສະພາບຂອງຄຣິສຕະຈັກຄະນະເມທອດິສໃນຂະນະນັ້ນວ່າ:<!--#segment-separator--> “ເສັ້ນດຳທີ່ແບ່ງແຍກລະຫວ່າງຄົນທີ່ນັບຖືພຣະເຈົ້າ ແລະ ຄົນທີ່ບໍ່ມີສາສະໜາໄດ້ກ່າຍເປັນສີເທົາ, ມີຜູ້ກະຕືລືລົ້ນທັງ 2 ຝ່າຍທີ່ພະຍາຍາມທຳລາຍຄວາມແຕກຕ່າງທັງໝົດລະຫວ່າງວິຖີຊີວິດ ແລະ ການນິຍົມຊົມຊອບຂອງພວກເຂົາ.” “ຄວາມນິຍົມຂອງສາສະໜາເຮັດໃຫ້ມີຄົນເຂົ້າມາຫຼາຍຂຶ້ນເພື່ອສະແຫວງຫາຜົນປະໂຫຍດໂດຍບໍ່ຮັບຜິດຊອບຕໍ່ຄຳສອນຂອງສາສະໜາດັ່ງກ່າວ.” {GC 386.2}

## {GC 387.1}

ທ່ານຮາວວາດ ໂກຣສະບີກ່າວວ່າ:<!--#segment-separator--> “ມັນເປັນເລື່ອງທີ່ໜ້າເປັນຫ່ວງຫຼາຍທີ່ເຫັນຄຣິສຕະຈັກບໍ່ສູ່ໄດ້ເຮັດໃຫ້ພຣະປະສົງຂອງພຣະຄຣິສສໍາເລັດ.<!--#segment-separator--> ຊາວຢິວໃນສະໄໝບູຮານຍອມໃຫ້ການພົວພັນກັບຊົນຊາດທີ່ຂາບໄຫວ້ຮູບເຄົາລົບນຳພາຈິດໃຈຂອງພວກເຂົາໄປຈາກພຣະເຈົ້າ ... ຄຣິສຕະຈັກຂອງພຣະເຢຊູໃນເວລານີ້ກໍເປັນດັ່ງນັ້ນ, ໂດຍການເປັນຫຸ້ນສ່ວນກັບຄົນທີ່ບໍ່ເຊື່ອ, ໂດຍການປະຖິ້ມວິທີການແຫ່ງສະຫວັນເຊິ່ງໃຫ້ຊີວິດ ແລະ ປ່ອຍຕົວໄປຕາມນິໄສຂອງສັງຄົມທີ່ບໍ່ມີພຣະຄຣິສ, ເຖິງແມ່ນວ່ານິໄສບາງຢ່າງເຫຼົ່ານັ້ນເບິ່ງຄືວ່າໜ້າຈະໃຫ້ຜົນດີ ແຕ່ມັນເປັນນິໄສທີ່ອັນຕະລາຍ. ຄຣິສຕະຈັກໃນສະໄໝນີ້ຍັງເຫັດຕາມແບບຢ່າງຂອງຊາວຢິວໂດຍການນຳໃຊ້ເຫດຜົນທີ່ຂັດຕໍ່ສິ່ງທີ່ພຣະເຈົ້າຊົງເປີດເຜີຍຜ່ານພຣະຄຳຂອງພຣະອົງ, ເຊິ່ງສິ່ງເຫຼົ່ານີ້ກົງກັນຂ້າມກັບສິ່ງທີ່ຈະອຳນວຍຕໍ່ການເຕີບໂຕໃນພຣະຄຸນ.” (ຄຣິສຕຽນທີ່ມີສຸຂະພາບດີ: ຄຳວິງວອນຕໍ່ຄຣິສຕະຈັກ, ໜ້າ 141, 142 ສະບັບ ຄ.ສ. 1871). {GC 387.1}

## {GC 387.2}

ກະແສແຫ່ງການສະແຫວງຫາຝ່າຍໂລກ ແລະ ຂອງບັນເທິງທີ່ຫຼັ່ງໄຫຼເຂົ້າມານີ້ ໄດ້ເຮັດໃຫ້ການປະຕິເສດ ແລະ ເສຍສະຫຼະຕົນເອງເພື່ອເຫັນແກ່ພຣະຄຣິສເກືອບຈະສູນເສຍໄປໝົດ.<!--#segment-separator--> “ບັດນີ້ຊາຍຍິງບາງຄົນທີ່ເຂັ້ມແຂງຢູ່ໃນຄຣິສຕະຈັກຂອງເຮົາໄດ້ຮັບການສັ່ງສອນເມື່ອຍັງເປັນເດັກນ້ອຍວ່າ ຈະຕ້ອງຮູ້ຈັກເສຍສະຫຼະເພື່ອຈະມີສິ່ງຖວາຍແດ່ພຣະຄຣິສ ຫຼື ເພື່ອຈະໄດ້ເຮັດບາງສິ່ງເພື່ອພຣະອົງ.” <!--#segment-separator--> ແຕ່ວ່າໃນບັດຈຸບັນ “ຖ້າຂາດງົບປະມານ ... ຢ່າໄດ້ຮຽກຮ້ອງໃຫ້ມີການບໍລິຈາກ.<!--#segment-separator--> ຢ່າເລີຍ! ແຕ່ໃຫ້ຈັດງານບຸນ ຫຼື ສະແດງພາບສິນລະປະ ຫຼື ຫຼິ້ນລະຄອນການຂຶ້ນສານ ຫຼື ຈັດງານລ້ຽງ, ຄືຂໍໃຫ້ມີອາຫານ ແລະ ມີສິ່ງບັນເທິງກໍພໍ.” {GC 387.2}

## {GC 387.3}

ທ່ານວາສເບີນຜູ້ດຳລົງຕຳແໜ່ງຜູ້ວ່າການລັດວິສຄອນສິນໄດ້ກ່າວໃນຄຳປະໄສປຳຈຳປີວັນທີ 9 ມັງກອນ ຄ.ສ.1873 ວ່າ:<!--#segment-separator--> “ຄົງຕ້ອງມີການອອກກົດໝາຍເພື່ອສະຫຼາຍບ່ອນເພາະລ້ຽງນັກຫຼິ້ນການພະນັນ.<!--#segment-separator--> ສະຖານທີ່ຜະຫຼິດຄົນຫຼິ້ນການພະນັນມີຢູທຸກຫົນທຸກແຫ່ງ.<!--#segment-separator--> ບາງຄັ້ງແມ່ນແຕ່ຄຣິສຕະຈັກກໍຍັງເຮັດວຽກຂອງມານຊາຕານ, ແຕ່ຄົງບໍ່ໄດ້ຕັ້ງໃຈ.<!--#segment-separator--> ມີວິທີການຫຼາຍຢ່າງຫາເງິນທາງລັດເຊັ່ນ ການຈັດຄອນເສີດ ຫຼື ງານອື່ນເພື່ອການກຸສົນ, ການຈັບສະຫຼາກໂດຍມີລາງວັນເປັນສິນຄ້າ ຫຼື ເງິນ (ເຊິ່ງບາງຄັ້ງການຈັບສະຫຼາກນັ້ນກໍເພື່ອຫາເງິນໃຫ້ຄຣິສຕະຈັກ ຫຼື ການກຸສົນອື່ນ; ແຕ່ຫຼາຍຄັ້ງກໍເພື່ອຈຸດປະສົງທີ່ບໍ່ຄ່ອຍສຳຄັນ) ແລະວິທີອື່ນໆ ໃນທຳນອງດຽວກັນ; ທັງໝົດນີ້ກໍເພື່ອຫາເງິນໂດຍບໍ່ຕ້ອງທົດແທນດ້ວຍສິ່ງທີ່ມີຄ່າ.<!--#segment-separator--> ບໍ່ມີສິ່ງໃດທີ່ເຮັດໃຫ້ເສື່ອມໂຊມ ຫຼື ມຶນຊຶມໂດຍສະເພາະຕໍ່ຊາວໜຸ່ມເທົ່າກັບການໄດ້ເງິນໂດຍບໍ່ຕ້ອງອອກແຮງງານ.<!--#segment-separator--> ຄົນທີ່ສັງຄົມໃຫ້ຄວາມເຄົາລົບນັບຖືຈັດການສ່ຽງໂຊກດັ່ງກ່າວໂດຍໃຫ້ຄວາມເຫັນວ່າ ບໍ່ເປັນຫຍັງເພາະເງິນທີ່ໄດ້ຮັບນັ້ນຈະຖືກນຳໄປໃຊ້ໃນການກຸສົນ. ດັ່ງນັ້ນຈຶ່ງບໍ່ໜ້າແປກໃຈທີ່ຊາວໜຸ່ມຂອງລັດຕ້ອງຕົກເປັນທາດນິໄສຫຼິ້ນການພະນັນ ເພາະມີການຈັດງານສ່ຽງໂຊກຢູ່ທົ່ວໄປ.” {GC 387.3}

## {GC 388.1}

ການປັບຕົວໃຫ້ເຂົ້າກັບຊາວໂລກກໍາລັງລະບາດຢູ່ໃນຄຣິສຕະຈັກທັງຫຼາຍ.<!--#segment-separator--> ໂຣເບີດ ແອັດຄິນສ໌ເທດສະໜາໃນນະຄອນລອນດອນເຖິງຄວາມເສື່ອມໂຊມຝ່າຍຈິດວິນຍານທີ່ມີຢູ່ທົ່ວໄປໃນປະເທດອັງກິດວ່າ:<!--#segment-separator--> “ຄົນຊອບທໍາທີ່ແທ້ຈິງໄດ້ຫຼຸດຈຳນວນໜ້ອຍລົງ ແລະ ບໍ່ມີຜູ້ໃດເອົາໃຈໃສ່.<!--#segment-separator--> ທຸກມື້ນີ້ມີຄົນທີ່ອ້າງເລື່ອງທຳມະໃນຄຣິສຕະຈັກແຕ່ນິຍົມຝ່າຍໂລກ, ຄືເປັນຜູ້ປະຕິບັດຕາມແບບຢ່າງຂອງໂລກ, ເປັນຄົນຮັກຄວາມສະດວກສະບາຍ ແລະ ໃຝ່ຫາການເປັນທີ່ນັບໜ້າຖືຕາຂອງຄົນອື່ນ.<!--#segment-separator--> ພວກເຂົາຖືກຮຽກເອີ້ນໃຫ້ທົນທຸກກັບພຣະຄຣິສ, ແຕ່ບໍ່ຍອມແມ່ນແຕ່ຈະຖືກຕິຕຽນເພື່ອພຣະອົງ ...<!--#segment-separator--> ຄຳວ່າ *ຫຼົງຈາກຄວາມເຊື່ອ*, *ຫຼົງຈາກຄວາມເຊື່ອ*, *ຫຼົງຈາກຄວາມເຊື່ອ*, ຖືກຂຽນໄວ້ໜ້າໂບດທຸກແຫ່ງ. ຖ້າສະມາຊິກຮູ້ສຶກຕົວ ແລະ ສຳນຶກຂຶ້ນມາກໍຍັງຈະມີຄວາມຫວັງຢູ່ໄດ້, ແຕ່ເປັນເລື່ອງທີ່ໜ້າເສົ້າໃຈຫຼາຍ, ຍ້ອນພວກສະມາຊິກກ່າວວ່າ, ‘ຂ້ອຍຮັ່ງມີເປັນດີແລ້ວ ຂ້ອຍບໍ່ຕ້ອງການສິ່ງໃດໆ ອີກ.’ (ພຣະນິມິດ 3:17). (ຫ້ອງສະໝຸດແອັດເວນຕິສ, ໃບປິວສະບັບທີ 39). {GC 388.1}

## {GC 388.2}

ຄວາມບາບອັນໃຫຍ່ຫຼວງທີ່ບາບີໂລນຖືກກ່າວຫານັ້ນຄື ມັນ “ເຮັດໃຫ້ທຸກຊາດດື່ມເຫຼົ້າແວງແຫ່ງຄວາມໂກດແຄ້ນຂອງການຜິດປະເວນີຂອງນາງ.” (ພຣະນິມິດ 14:8).<!--#segment-separator--> ຈອກທີ່ນາງໃຫ້ຊາວໂລກດື່ມນັ້ນໝາຍເຖິງຄໍາສອນອັນເປັນຄວາມເທັດທີ່ນາງໄດ້ຮັບເອົາຍ້ອນການພົວພັນຢ່າງຜິດສິນທຳກັບບັນດາຜູ້ມີອຳນາດໃນໂລກ.<!--#segment-separator--> ການເປັນມິດກັບໂລກເຮັດໃຫ້ຄວາມເຊື່ອຂອງນາງເສື່ອມລົງ, ແລ້ວນາງຈຶ່ງໂນ້ມນ້າວຊາວໂລກໃຫ້ເສື່ອມລົງດ້ວຍຄຳສອນຕ່າງໆ ທີ່ຂັດແຍ້ງກັບຂໍ້ພຣະຄຳພີທີ່ແຈ່ມແຈ້ງທີ່ສຸດ. {GC 388.2}

## {GC 388.3}

ຄຣິສຕະຈັກໂຣມໄດ້ປິດກັ້ນປະຊາຊົນບໍ່ໃຫ້ເຂົ້າເຖິງພຣະຄຳພີ ແລະ ບັງຄັບຄົນໃຫ້ຍອມຮັບຄໍາສອນຂອງໂຣມແທນຄຳສອນຂອງພຣະຄຳພີ.<!--#segment-separator--> ພາລະກິດຂອງການປະຕິຮູບສາສະໜາໃນສັດຕະວັດທີ່ 16 ແມ່ນໃຫ້ຄົນທັງຫຼາຍເອົາໃຈໃສ່ພຣະຄໍາຂອງພຣະເຈົ້າໃຫ້ຫຼາຍຂຶ້ນ; ແຕ່ທຸກມື້ນີ້ໃນຄຣິສຕະຈັກທັງຫຼາຍສະມາຊິກຖືກສອນໃຫ້ເຊື່ອວາງໃຈໃນຫຼັກຂໍ້ເຊື່ອ ແລະ ຄຳສອນຂອງຄຣິສຕະຈັກແທນທີ່ຈະເຊື່ອໃນພຣະຄຳພີ.<!--#segment-separator--> ທ່ານຊານສ໌ ບີເຊີກ່າວເຖິງຄຣິສຕະຈັກໂປຣແຕັສຕັງວ່າ:<!--#segment-separator--> “ພວກເຂົາຮັບບໍ່ໄດ້ເມື່ອມີຄົນຄັດຄ້ານຫຼັກຂໍ້ເຊື່ອ ເໝືອນກັບຄົນໃນສະໄໝບູຮານທີ່ຮັບບໍ່ໄດ້ເມື່ອມີຄົນຕຳໜິການເຄົາລົບນັບຖືພວກນັກບຸນ ແລະ ຄົນທັງຫຼາຍທີ່ຖືກຂ້າຍ້ອນຄວາມເຊື່ອ ...<!--#segment-separator--> ຄະນະຕ່າງໆ ຂອງນິກາຍໂປຣແຕັສຕັງໄດ້ມັດມືເຊິ່ງກັນແລະກັນ, ຈົນເຖິງຂັ້ນຖ້າຊາຍຄົນໃດຈະເປັນສາສະໜາຈານກໍບໍ່ສາມາດເປັນໄດ້ນອກຈາກຈະຮັບເອົາໜັງສືອື່ນທີ່ນອກເໜືອຈາກພຣະຄຳພີ ...<!--#segment-separator--> ບໍ່ໄດ້ຄິດໄປເອງເມື່ອກ່າວວ່າ, ພວກທີ່ນິຍົມຫຼັກຂໍ້ເຊື່ອໃນປັດຈຸບັນເລີ່ມຫ້າມພຣະຄຳພີເໝືອນທີ່ຄຣິສຕະຈັກໂຣມເຄີຍເຮັດມາ ແຕ່ກໍບໍ່ໄດ້ໂຈງແຈ້ງເທົ່າ.” (ບົດເທດສະໜາເລື່ອງ: “ພຣະຄໍາພີເປັນຫຼັກຂໍ້ເຊື່ອທທີ່ພຽງພໍ” ເທດທີ່ເມືອງຟັອດ ເວນ, ລັດອິນດີແອນາ, ວັນທີ 22 ກຸມພາ, ຄ.ສ.1846). {GC 388.3}

## {GC 389.1}

ເມື່ອໃດກໍຕາມທີ່ມີຜູ້ສອນພຣະຄໍາຂອງພຣະເຈົ້າຢ່າງສັດຊື່ ກໍຈະມີສາສະໜາຈານຜູ້ຮຽນສູງ ແລະ ຜູ້ອ້າງວ່າຕົນເຂົ້າໃຈພຣະຄຳພີເປັນຢ່າງດີອອກມາກ່າວຫາຄຳສອນອັນມີຫຼັກວ່າເປັນຄຳສອນນອກຮີດ ແລະ ດ້ວຍເຫດນີ້ຈະຫັນຄົນທີ່ກຳລັງສະແຫວງຫາຄວາມຈິງໄປໃນທາງອື່ນ.<!--#segment-separator--> ໂລກກຳລັງມຶນເມົາດ້ວຍຄຳສອນເທັດຂອງບາບີໂລນຈົນໂງ້ຫົວບໍ່ຂຶ້ນ, ບໍ່ຢ່າງນັ້ນຄົນທັງຫຼາຍຄົງຍອມຮັບ ແລະ ກັບໃຈເຊື່ອຄວາມຈິງອັນຈະແຈ້ງຈາກພຣະຄໍາຂອງພຣະເຈົ້າ.<!--#segment-separator--> ແຕ່ຄຳສອນທາງສາສະໜາສັບສົນ ແລະ ຂັດແຍ້ງກັນຫຼາຍຈົນຄົນທົ່ວໄປບໍ່ຮູ້ວ່າຄວາມຈິງແມ່ນຫຍັງ.<!--#segment-separator--> ຄຣິສຕະຈັກທັງຫຼາຍຕ້ອງຮັບຜິດຊອບຕໍ່ຄວາມບາບຂອງຊາວໂລກທີ່ບໍ່ຍອມເຊື່ອພຣະເຈົ້າ. {GC 389.1}

## {GC 389.2}

ຂ່າວທູດສະຫວັນອົງທີສອງຂອງພຣະນິມິດບົດທີ 14 ໄດ້ຖືກປະກາດເປັນຄັ້ງທໍາອິດໃນລະດູຮ້ອນຂອງປີ ຄ.ສ. 1844, ໃນເວລານັ້ນຂ່າວສານດັ່ງກ່າວມີຄວາມໝາຍສະເພາະເຖິງບັນດາຄຣິສຕະຈັກໃນສະຫະລັດອະເມຣິກາ ເຊິ່ງເປັນສະຖານທີ່ທີ່ໄດ້ຮັບການເຕືອນເລື່ອງການພິພາກສາຫຼາຍທີ່ສຸດ ແລະ ເປັນບ່ອນທີ່ປະຕິເສດຄຳເຕືອນດັ່ງກ່າວຫຼາຍທີ່ສຸດເຊັ່ນກັນ, ນອກຈາກນັ້ນຄຣິສຕະຈັກໃນອະເມຣິກາກໍເສື່ອມເສັຍໄວກວ່າບ່ອນອື່ນ.<!--#segment-separator--> ເຖິງຢ່າງໃດກໍຕາມຂ່າວຂອງທູດສະຫວັນອົງທີສອງນັ້ນບໍ່ໄດ້ສຳເລັດທັງໝົດໃນປີ 1844.<!--#segment-separator--> ພວກຄຣິສຕະຈັກໄດ້ເສື່ອມໂຊມລົງທາງສິນທຳໃນປີດັ່ງກ່າວຍ້ອນພວກເຂົາບໍ່ຮັບເອົາຄຳສອນເລື່ອງການສະເດັດກັບມາຂອງພຣະຄຣິສ ແຕ່ການເສື່ອມນັ້ນບໍ່ເຖິງຂັ້ນສົມບູນ.<!--#segment-separator--> ໃນຂະນະທີ່ປະຕິເສດຄວາມຈິງພິເສດສຳຫຼັບຍຸກສະໄໝນີ້ຢ່າງຕໍ່ເນື່ອງ ພວກເຂົາກໍຕົກຕ່ຳລົງເລື້ອຍໆ.<!--#segment-separator--> ຢ່າງໃດກໍຕາມຍັງບໍ່ສາມາດກ່າວໄດ້ວ່າ “ບາບີໂລນມະຫານະຄອນຫຼົ້ມຈົມເສຍແລ້ວ ... [ຍ້ອນນາງ] ເຮັດໃຫ້ *ປະຊາຊາດທັງປວງ* ດື່ມເຫຼົ້າແວງປຸກຢ່າງເຫຼືອເກີນຂອງຕົນ ຕາມຄວາມປາຖະໜາທາງກາມ.” (ພຣະນິມິດ 14:8).<!--#segment-separator--> ນາງຍັງບໍ່ໄດ້ບັງຄັບບັນດາປະຊາຊາດໃຫ້ດື່ມ.<!--#segment-separator--> ໃນປະເທດທັງຫຼາຍທີ່ຄົນສ່ວນໃຫຍ່ນັບຖືສາສະໜາຄຣິສມີການນິຍົມຝ່າຍໂລກເພິ່ມຂຶ້ນໃນຄຣິສຕະຈັກຝ່າຍໂປຣແຕັສຕັງ ແລະ ສະມາຊິກຂອງຄຣິສຕະຈັກເຫຼົ່ານັ້ນບໍ່ສົນໃຈໃນຄວາມຈິງທີ່ທົດສອບຄົນໃນສະໄໝຂອງເຮົາ. ຂ່າວຂອງທູດສະຫວັນອົງທີສອງໄດ້ປະນາມຄຣິສຕະຈັກເຫຼົ່ານີ້ດ້ວຍ.<!--#segment-separator--> ແຕ່ການຫຼົງຈາກຄວາມເຊື່ອຍັງບໍ່ເຖິງຂັ້ນສູງສຸດ. {GC 389.2}

## {GC 389.3}

ພຣະຄໍາພີກ່າວວ່າກ່ອນການສະເດັດມາຂອງພຣະຄຣິສ, ຊາຕານຈະ “ເຮັດການອິດທິຣິດ*ທຸກຢ່າງ*ກັບໝາຍສຳຄັນ ແລະ ການອັດສະຈັນຫຼາຍຢ່າງທີ່ຈອມປອມ.” ສ່ວນຄົນທັງຫຼາຍທີ່ “ບໍ່ໄດ້ຍອມຮັບຄວາມຈິງເຊິ່ງຈະຊ່ວຍພວກເຂົາໃຫ້ພົ້ນ,” ຈະຖືກປະໄວ້ໃຫ້ຖືກຫຼອກລວງ “ເພື່ອໃຫ້ພວກເຂົາເຊື່ອຟັງຄວາມບໍ່ຈິງ.” <!--#segment-separator--> (2 ເທສະໂລນິກ 2:9–11).<!--#segment-separator--> ການຫຼົ້ມຈົມຂອງບາບີໂລນຈະບໍ່ສົມບູນຈົນຄຣິສຕະຈັກທັງຫຼາຍໃນປະເທດທີ່ຄົນສ່ວນໃຫຍ່ເປັນຄຣິສຕຽນມີຄວາມສຳພັນກັບໂລກຢ່າງສົມບູນ.<!--#segment-separator--> ການປ່ຽນແປງນັ້ນຈະເກີດຂຶ້ນເປັນຂັ້ນເປັນຕອນຢ່າງຕໍ່ເນື່ອງ, ສະນັ້ນຄວາມສຳເລັດຢ່າງສົມບູນຂອງພຣະນິມິດບົດທີ 14:8 ຍັງເປັນເລື່ອງຂອງອະນາຄົດຢູ່. {GC 389.3}

## {GC 390.1}

ເຖິງແມ່ນວ່າຄຣິສຕະຈັກທັງຫຼາຍທີ່ເປັນອົງປະກອບຂອງບາບີໂລນຢູ່ໃນສະພາດທີ່ມືດມົວ ແລະ ຫ່າງເຫີນຈາກພຣະເຈົ້າ ແຕ່ຄຣິສຕຽນທີ່ແທ້ຈິງສ່ວນໃຫຍ່ຍັງຢູ່ໃນພວກຄຣິສຕະຈັກດັ່ງກ່າວ.<!--#segment-separator--> ມີຫຼາຍຄົນທີ່ຍັງບໍ່ເຄີຍຮັບຮູ້ເຖິງຄວາມຈິງພິເສດສຳຫຼັບຍຸກສະໄໝນີ້.<!--#segment-separator--> ມີຫຼາຍຄົນທີ່ບໍ່ພໍໃຈກັບສະພາບຂອງຕົນໃນປະຈຸບັນ ແລະ ປາຖະໜາທີ່ຈະເຂົ້າໃຈຄວາມຈິງຫຼາຍຂຶ້ນ.<!--#segment-separator--> ພວກເຂົາຊອກຫາລັກສະນະຂອງພຣະຄຣິສຢູ່ໃນຄຣິສຕະຈັກຂອງຕົນແຕ່ບໍ່ເຫັນ.<!--#segment-separator--> ເມື່ອບັນດາຄຣິສຕະຈັກດັ່ງກ່າວຕີຕົວອອກຫ່າງຈາກຄວາມຈິງໄປເລື້ອຍໆ ຄວາມແຕກຕ່າງລະຫວ່າງສອງກຸ່ມຈະຂະຫຍາຍອອກກວ້າງ ແລະ ໃນທີ່ສຸດກໍຈະຕ້ອງແຍກຈາກກັນ.<!--#segment-separator--> ເວລາຈະມາເຖິງເມື່ອຜູ້ທີ່ຮັກພຣະເຈົ້າຢ່າງສຸດຈິດສຸດໃຈຈະບໍ່ສາມາດຢູ່ໃນກຸ່ມທີ່ຄົນສ່ວນໃຫຍ່ “ຮັກຄວາມສະໜຸກຫຼາຍກວ່າຮັກພຣະເຈົ້າ, [ຄືຄົນທີ່] ເຮັດເໝືອນຄົນນັບຖືພຣະເຈົ້າຢ່າງຖືກຕ້ອງ, ແຕ່ວ່າຣິດອຳນາດຂອງການນັບຖືນັ້ນ ເຂົາກໍປະຕິເສດເສຍ.” (2 ຕີໂມທຽວ 3:4–5 LO1972). {GC 390.1}

## {GC 390.2}

ພຣະນິມິດບົດທີ 18 ກ່າວເຖິງເວລາໜຶ່ງເມື່ອຄຣິສຕະຈັກທັງຫຼາຍໄດ້ປະຕິເສດຄຳເຕືອນທັງສາມຂອງພຣະນິມິດ 14:6–12. ໃນຄາວນັ້ນສະພາບຂອງຄຣິສຕະຈັກເຫຼົ່ານັ້ນຈະເປັນໄປຕາມຖ້ອຍຄຳຂອງທູດສະຫວັນອົງທີສອງຢ່າງສົມບູນ ແລະ ຄົນຂອງພຣະເຈົ້າທີ່ຍັງຢູ່ໃນບາບີໂລນຈະຖືກຮຽກເອີ້ນໃຫ້ແຍກຕົວອອກຈາກບາບີໂລນ.<!--#segment-separator--> ຄຳເຕືອນນີ້ເປັນຂ່າວສານອັນສຸດທ້າຍທີ່ຈະປະກາດໃຫ້ແກ່ໂລກ ແລະ ມັນຈະບັນລຸຜົນຂອງມັນຈົນສຳເລັດ.<!--#segment-separator--> ເມື່ອນັ້ນທຸກຄົນທີ່ “ບໍ່ໄດ້ເຊື່ອຄວາມຈິງ ຄືຜູ້ທີ່ເພີດເພີນຢູ່ໃນການຊິ່ວຮ້າຍ” (2 ເທສະໂລນິກ 2:12), ຈະຖືກປະໄວ້ໃຫ້ຖືກຫຼອກລວງຢ່າງຮ້າງແຮງ ເພື່ອຈະເຊື່ອຄວາມບໍ່ຈິງ. ໃນຄາວນັ້ນແສງແຫ່ງຄວາມຈິງຈະສ່ອງມາຍັງທຸກຄົນທີ່ເປີດໃຈຕ້ອນຮັບຄວາມຈິງ ແລະລູກໆ ຂອງພຣະເຈົ້າທຸກຄົນທີ່ຍັງຄົງຢູ່ໃນບາບີໂລນຈະຕອບຮັບການຕໍ່ຄຳຮຽກເອີ້ນທີ່ກ່າວວ່າ:<!--#segment-separator--> “ໄພ່ພົນຂອງເຮົາເອີຍ, ຈົ່ງອອກມາຈາກມະຫານະຄອນນັ້ນເສຍ.” (ພຣະນິມິດ 18:4). {GC 390.2}