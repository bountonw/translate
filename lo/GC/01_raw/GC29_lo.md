---
chapter:
  number: 29
  title:
    lo: ຄວາມຊົ່ວມາແຕ່ໃສ
    en: The Origin of Evil
---

## {GC 492.1}

### <Lao Heading>

ມີຄົນຈຳນວນບໍ່ໜ້ອຍທີ່ຮູ້ສຶກສັບສົນຫຼາຍໃນເລື່ອງຕົ້ນກຳເນີດຂອງຄວາມບາບ ແລະ ສາເຫດທີ່ມີຄວາມບາບຢູ່ໃນໂລກ. ພວກເຂົາເຫັນຜົນຂອງຄວາມຊົ່ວຮ້າຍ ພ້ອມດ້ວຍຄວາມທຸກເວດທະນາ ແລະ ຄວາມເສຍຫາຍທີ່ເກີດຂຶ້ນ, ແລ້ວກໍຖາມຂຶ້ນວ່າ ສະພາບດັ່ງກ່າວເປັນໄປໄດ້ແນວໃດພາຍໃຕ້ການປົກຄອງຂອງພຣະເຈົ້າຜູ້ຊົງມີສະຕິປັນຍາ, ຣິດອຳນາດ ແລະ ຄວາມຮັກອັນບໍ່ມີຂອບເຂດຈຳກັດ. ນີ້ເປັນຄວາມເລິກລັບທີ່ພວກເຂົາບໍ່ສາມາດອະທິບາຍໄດ້. ດ້ວຍຄວາມບໍ່ແນ່ໃຈ ແລະ ສົງໄສນັ້ນ, ພວກເຂົາຈຶ່ງເບິ່ງບໍ່ເຫັນຄວາມຈິງທີ່ພຣະເຈົ້າຊົງເປີດເຜີຍຢ່າງຈະແຈ້ງໃນພຣະຄຳຂອງພຣະອົງ ເຊິ່ງເປັນສິ່ງຈຳເປັນສຳລັບຄວາມລອດ. ບາງຄົນພະຍາຍາມຄົ້ນຫາສິ່ງທີ່ພຣະເຈົ້າບໍ່ໄດ້ເປີດເຜີຍໂດຍຫວັງວ່າຈະຫາສາເຫດທີ່ມີຄວາມບາບ, ສະນັ້ນພວກເຂົາຈຶ່ງບໍ່ສາມາດຫາຄຳຕອບໄດ້. ຄົນທີ່ມັກສົງໄສ ແລະ ມີນິໄສຈັບຜິດກໍເອົາປະເດັນນີ້ມາເປັນຂໍ້ອ້າງໃນການປະຕິເສດພຣະຄຳພີ. ສ່ວນຄົນອື່ນກໍບໍ່ໄດ້ພົບຄຳຕອບທີ່ພໍໃຈໃນເລື່ອງສາເຫດທີ່ມີຄວາມຊົ່ວ ຍ້ອນວ່າຄວາມເຊື່ອເດີມທີ່ຮັບມາ ແລະ ການຕີຄວາມໝາຍຜິດໄດ້ບິດເບືອນຄຳສອນໃນພຣະຄຳພີກ່ຽວກັບພຣະລັກສະນະຂອງພຣະເຈົ້າ, ການປົກຄອງຂອງພຣະອົງ ແລະ ຫຼັກການທີ່ພຣະອົງໃຊ້ໃນການຈັດການກັບຄວາມບາບ. {GC 492.1}

## {GC 492.2}

ເປັນໄປບໍ່ໄດ້ທີ່ຈະອະທິບາຍຕົ້ນກໍາເນີດຂອງຄວາມບາບຈົນສາມາດຊີ້ແຈງເຖິງສາເຫດທີ່ມັນເກີດຂຶ້ນ. ເຖິງຢ່າງໃດກໍຕາມ, ກໍມີຂໍ້ມູນພຽງພໍທີ່ຈະເຂົ້າໃຈກ່ຽວກັບຕົ້ນກຳເນີດ ແລະ ການຈັດການຂັ້ນສຸດທ້າຍຂອງຄວາມບາບ ເພື່ອສະແດງໃຫ້ເຫັນຢ່າງຈະແຈ້ງເຖິງຄວາມຍຸຕິທຳ ແລະ ພຣະກະລຸນາຂອງພຣະເຈົ້າໃນການຈັດການກັບຄວາມຊົ່ວທັງປວງ. ບໍ່ມີສິ່ງໃດທີ່ຖືກສອນຢ່າງແຈ່ມແຈ້ງໃນພຣະຄຳພີຫຼາຍໄປກວ່າເລື່ອງນີ້ວ່າ ພຣະເຈົ້າບໍ່ມີສ່ວນກ່ຽວຂ້ອງກັບການກຳເນີດຂອງຄວາມບາບ, ບໍ່ມີການຖອນພຣະຄຸນຂອງພຣະອົງໂດຍເລືອກປະຕິບັດ, ບໍ່ມີຄວາມຜິດພາດໃນການປົກຄອງຂອງພຣະອົງທີ່ເປີດໂອກາດໃຫ້ການກະບົດເກີດຂຶ້ນ. ຄວາມບາບເປັນສິ່ງທີ່ບຸກລຸກເຂົ້າມາ; “ເປັນຫຍັງຈຶ່ງມີຄວາມບາບ” ເປັນຄຳຖາມທີ່ບໍ່ມີຄຳຕອບ. ມັນເປັນເລື່ອງເລິກລັບ ບໍ່ມີຄຳອະທິບາຍ; ການແກ້ຕົວໃຫ້ຄວາມບາບກໍເທົ່າກັບເປັນການປົກປ້ອງມັນ. ຖ້າສາມາດຫາຂໍ້ແກ້ຕົວ ຫຼື ຫາສາເຫດຂອງຄວາມບາບໄດ້ ມັນກໍຈະບໍ່ແມ່ນຄວາມບາບອີກຕໍ່ໄປ. ພວກເຮົາມີຄຳນິຍາມດຽວເທົ່ານັ້ນກ່ຽວກັບຄວາມບາບ ຄືສິ່ງທີ່ພຣະຄຳຂອງພຣະເຈົ້າໄດ້ບອກໄວ້ວ່າ “ການບາບແມ່ນການຝ່າຝືນກົດບັນຍັດ (1 ໂຢຮັນ 3:4).” ມັນແມ່ນການເຮັດຕາມຫຼັກການທີ່ຕໍ່ສູ້ກັບກົດບັນຍັດອັນຍິ່ງໃຫຍ່ແຫ່ງຄວາມຮັກ ເຊິ່ງເປັນຮາກຖານຂອງການປົກຄອງຂອງພຣະເຈົ້າ. {GC 492.2}

## {GC 493.1}

ກ່ອນທີ່ຄວາມຊົ່ວຈະເຂົ້າມານັ້ນ ທົ່ວຈັກກະວານມີແຕ່ຄວາມສະຫງົບສຸກ ແລະ ຄວາມຊົມຊື່ນຍິນດີ. ທຸກສິ່ງທຸກຢ່າງສອດຄ່ອງກັບພຣະປະສົງຂອງພຣະຜູ້ສ້າງ. ທຸກຊີວິດລ້ວນແຕ່ຮັກພຣະເຈົ້າເປັນທີ່ໜຶ່ງ ແລະ ມີຄວາມຮັກຕໍ່ກັນໂດຍບໍ່ເລືອກໜ້າ. ພຣະຄຣິສຊົງເປັນພຣະທຳ ແລະ ຊົງເປັນພຣະບຸດອົງດຽວຂອງພຣະເຈົ້າ, ຊົງເປັນອັນໜຶ່ງອັນດຽວກັນກັບພຣະບິດາອົງນິຣັນ ທັງໃນດ້ານທຳມະຊາດ, ພຣະລັກສະນະ ແລະ ພຣະປະສົງ. ພຣະອົງຊົງເປັນຜູ້ດຽວໃນຈັກກະວານທີ່ສາມາດຮັບຮູ້ເຖິງແຜນການ ແລະ ພຣະປະສົງທັງປວງຂອງພຣະເຈົ້າໄດ້. ພຣະບິດາຊົງສ້າງບັນດາຊາວສະຫວັນທັງປວງໂດຍທາງພຣະຄຣິສ. “ໂດຍພຣະອົງນັ້ນພຣະເຈົ້າໄດ້ຊົງສ້າງສັບພະທຸກສິ່ງ ທັງໃນສະຫວັນ ແລະ ເທິງແຜ່ນດິນໂລກ…ພຣະທີ່ນັ່ງ ຫຼືອານຸພາບ ຫຼື ບັນດາຜູ້ຄອບຄອງ ແລະ ບັນດາຜູ້ມີສິດອຳນາດທັງຫຼາຍ ພຣະເຈົ້າໄດ້ສ້າງສັບພະສິ່ງທັງໝົດນີ້ໂດຍທາງພຣະອົງ.” (ໂກໂລຊາຍ 1:16). ທຸກຊີວິດໃນສະຫວັນລ້ວນແຕ່ໃຫ້ຄວາມຈົງຮັກພັກດີຕໍ່ພຣະຄຣິສ ແລະ ພຣະບິດາເທົ່າກັນ. {GC 493.1}

## {GC 493.2}

ກົດບັນຍັດແຫ່ງຄວາມຮັກເປັນຮາກຖານການປົກຄອງຂອງພຣະເຈົ້າ. ຄວາມສຸກຂອງບັນດາຊີວິດທີ່ພຣະອົງຊົງສ້າງຂຶ້ນຢູ່ກັບການປະຕິບັດຕາມຫຼັກການອັນຊອບທຳຂອງກົດບັນຍັດນັ້ນຢ່າງຄົບຖ້ວນ. ພຣະເຈົ້າຊົງປາຖະໜາໃຫ້ຜູ້ທີ່ພຣະອົງຊົງສ້າງນະມັດສະການພຣະອົງດ້ວຍຄວາມຮັກ ຄືໃຫ້ເຄົາລົບນັບຖືພຣະອົງເພາະຊາບຊຶ້ງໃນພຣະລັກສະນະຂອງພຣະອົງ. ພຣະອົງບໍ່ພໍພຣະໄທໃນການເຊື່ອຟັງທີ່ເກີດຈາກການຖືກບັງຄັບ, ດັ່ງນັ້ນ ພຣະອົງຈຶ່ງປະທານເສລີພາບໃນການເລືອກໃຫ້ແກ່ທຸກຄົນ ເພື່ອພວກເຂົາຈະໄດ້ນະມັດສະການ ແລະ ຮັບໃຊ້ພຣະອົງດ້ວຍຄວາມສະໝັກໃຈ. {GC 493.2}

## {GC 493.3}

ແຕ່ກໍມີຜູ້ໜຶ່ງເລືອກທີ່ຈະນຳໃຊ້ເສລີພາບນັ້ນໃນທາງຜິດ. ຄວາມບາບໄດ້ເລີ່ມຂຶ້ນກັບຜູ້ທີ່ໄດ້ຮັບກຽດຈາກພຣະເຈົ້າຮອງລົງມາຈາກພຣະຄຣິສ ຄືຜູ້ທີ່ມີອຳນາດ ແລະ ຣັດສະໝີພາບຫຼາຍທີ່ສຸດທ່າມກາງບັນດາຊາວສະຫວັນ. ກ່ອນທີ່ຈະຫຼົງສູ່ຄວາມບາບ, ລູຊີເຟີເປັນເຄຣຸບຜູ້ພິທັກອົງສຳຄັນທີ່ສຸດ, ເປັນຜູ້ບໍລິສຸດປາດສະຈາກມົນທິນ. “ອົງພຣະຜູ້ເປັນເຈົ້າພຣະເຈົ້າຊົງກ່າວດັ່ງນີ້ວ່າ ເຈົ້າເປັນກາປະທັບແຫ່ງຄວາມສົມບູນແບບ ເຕັມດ້ວຍສະຕິປັນຍາ ແລະ ມີຄວາມງາມຢ່າງຄົບຖ້ວນ. ເຈົ້າເຄີຍຢູ່ໃນເອເດນ ພຣະອຸທະຍານຂອງພຣະເຈົ້າ, ເພັດພອຍທຸກຢ່າງເປັນເສື້ອຂອງເຈົ້າ…ເຈົ້າເປັນເຄຣຸບຜູ້ພິທັກທີ່ໄດ້ເຈີມຕັ້ງໄວ້, ເຮົາໄດ້ຕັ້ງເຈົ້າໄວ້ ເຈົ້າເຄີຍຢູ່ເທິງພູເຂົາບໍລິສຸດແຫ່ງພຣະເຈົ້າ ແລະ ເຈົ້າເຄີຍເດີນຢູ່ທ່າມກາງສິລາໄຟ. ເຈົ້າກໍປາສະຈາກຕຳໜິໃນວິທີການທັງຫຼາຍຂອງເຈົ້າ ຕັ້ງແຕ່ວັນທີ່ເຈົ້າໄດ້ຖືກສ້າງຂຶ້ນມາຈົນພົບຄວາມຊົ່ວໃນຕົວເຈົ້າ” (ເອເຊກຽນ 28:12–15 ດັດແປງຈາກ TKJV). {GC 493.3}

## {GC 494.1}

ລູຊິເຟີສາມາດເລືອກທີ່ຈະເປັນທີ່ພໍພຣະໄທຂອງພຣະເຈົ້າ ແລະ ເປັນທີ່ຮັກແພງ ແລະ ນັບຖືຂອງບັນດາທູດສະຫວັນທັງປວງ, ໃຊ້ຄວາມສາມາດອັນສູງສົ່ງຂອງຕົນເພື່ອເປັນພຣະພອນ ແລະ ຖວາຍກຽດແດ່ພຣະຜູ້ສ້າງ. ແຕ່ຜູ້ເຜີຍພຣະທຳກ່າວວ່າ: “ເຈົ້າອວດອົ່ງທະນົງຕົວເພາະຮູບຮ່າງອັນສະຫງ່າງາມຂອງເຈົ້າ ແລະ ຊື່ສຽງຂອງເຈົ້າໄດ້ພາໃຫ້ເຈົ້າປະພຶດຕົນຢ່າງໂງ່ຈ້າ.” (ເອຊາກຽນ 28:17). ລູຊິເຟີປ່ຽນໄປເທື່ອລະເລັກເທື່ອລະໜ້ອຍຈົນມັນປາຖະໜາຢາກຍົກຍ້ອງຕົນເອງ. “ເຈົ້າຄິດວ່າເຈົ້າສະຫຼາດເທົ່າທຽມກັບພຣະເຈົ້າ.” “ທ່ານຄິດໃນໃຈວ່າ, ... ‘ເຮົາຈະຂຶ້ນໄປເທິງສະຫວັນ ເໜືອດວງດາວຂອງພຣະເຈົ້າ ເຮົາຈະຕັ້ງບັນລັງຂອງເຮົາເທິງບ່ອນສູງ ເຮົາຈະນັ່ງເທິງພູເຂົາແຫ່ງເທບພະເຈົ້າທັງຫຼາຍ ... ເຮົາຈະຂຶ້ນໄປສູງກວ່າໝູ່ເມກ ເຮົາຈະຕັ້ງຕົນທຽບເທົ່າພຣະເຈົ້າຜູ້ສູງສຸດ.’” (ເອຊາກຽນ 28:6 NTV; ເອຊາຢາ 14:13, 14 NTV.) ແທນທີ່ຈະພະຍາຍາມນຳໃຫ້ສິ່ງທັງປວງທີ່ພຣະເຈົ້າຊົງສ້າງຮັກ ແລະ ຈົງຮັກພັກດີຕໍ່ພຣະເຈົ້າເປັນທີ່ໜຶ່ງ, ລູຊີເຟີພັດຊອກຫາວິທີທີ່ຈະດຶງດູດການຮັບໃຊ້ ແລະ ການເທີດທູນມາສູ່ຕົນເອງ. ດ້ວຍຄວາມໂລບມາກຢາກໄດ້ກຽດຕິຍົດທີ່ພຣະບິດາຜູ້ຊົງຣິດອຳນາດສູງສຸດປະທານໃຫ້ແກ່ພຣະບຸດ, ເທວະເທບອົງນີ້ຈຶ່ງມຸ້ງໝັ້ນທີ່ຈະໄດ້ອຳນາດທີ່ເປັນສິດພິເສດສະເພາະຂອງພຣະຄຣິສເທົ່ານັ້ນ. {GC 494.1}

## {GC 494.2}

ຊາວສະຫວັນທັງປວງຮ່ວມກັນຊົມຊື່ນຍິນດີໃນການສະທ້ອນເຖິງພຣະຣັດສະໝີພາບຂອງພຣະຜູ້ສ້າງ ແລະ ໃນການກ່າວຄຳຍ່ອງຍໍສັນລະເສີນພຣະອົງ. ຕາບໃດທີ່ມີການຖວາຍກຽດແດ່ພຣະເຈົ້າເຊັ່ນນີ້ ຊາວສະຫວັນທັງຫຼາຍມີສັນຕິສຸກ ແລະ ມີຄວາມໜ້າຊື່ນຕາບານທົ່ວໜ້າກັນ. ແຕ່ຄວາມເຫັນແກ່ຕົວ ແລະ ການຍົກຍໍຕົນເອງໄດ້ເຂົ້າມາທຳລາຍຄວາມປອງດອງໃນສະຫວັນ. ສິ່ງເຫຼົ່ານີ້ຂັດແຍ້ງກັບພຣະປະສົງຂອງພຣະຜູ້ສ້າງ ຈຶ່ງເຮັດໃຫ້ຜູ້ທີ່ຖວາຍກຽດແດ່ພຣະເຈົ້າເປັນທີ່ໜຶ່ງສັງຫອນໃຈວ່າຈະມີຄວາມຊົ່ວຮ້າຍເກີດຂຶ້ນ. ຊາວສະຫວັນຮ່ວມປະຊຸມຫາລືເພື່ອຂໍຮ້ອງໃຫ້ລູຊີເຟີປ່ຽນໃຈ. ພຣະບຸດຂອງພຣະເຈົ້າໄດ້ຊີ້ແຈງເຖິງຄວາມຍິ່ງໃຫຍ່, ພຣະຄຸນຄວາມດີ ແລະ ຄວາມຍຸດຕິທໍາຂອງພຣະຜູ້ສ້າງໃຫ້ລູຊີເຟີຟັງ, ພ້ອມອະທິບາຍເຖິງກົດບັນຍັດອັນສັກສິດຂອງພຣະເຈົ້າທີ່ປ່ຽນແປງບໍ່ໄດ້. ພຣະເຈົ້າຊົງຈັດຕັ້ງລະບຽບຂອງສະຫວັນດ້ວຍພຣະອົງເອງ; ຖ້າລູຊີເຟີປະຖິ້ມລະບຽບນັ້ນຈະເຮັດໃຫ້ພຣະເຈົ້າເສຍກຽດ ແລະ ຈະນຳຄວາມພິນາດມາສູ່ຕົນເອງ. ແຕ່ຄຳເຕືອນທີ່ພຣະເຈົ້າຊົງກ່າວດ້ວຍຄວາມຮັກ ແລະ ພຣະກະລຸນາອັນບໍ່ມີສິ້ນສຸດນັ້ນ ກັບເຮັດໃຫ້ລູຊີເຟີມີຈິດໃຈດື້ດ້ານ. ລູຊີເຟີຍອມໃຫ້ຄວາມອິດສາຕໍ່ພຣະຄຣິສຄອບງຳຈິດໃຈ, ມັນຈຶ່ງຍິ່ງຕັ້ງໃຈຂັດຂືນຫຼາຍກວ່າເກົ່າ. {GC 494.2}

## {GC 495.1}

ຄວາມຫຍິ່ງທະນົງໃນສະຫງ່າລາສີຂອງຕົນເອງເຮັດໃຫ້ລູຊີເຟີເກີດຄວາມຢາກເປັນໃຫຍ່. ລູຊີເຟີບໍ່ໄດ້ຖືວ່າກຽດອັນສູງສົ່ງທີ່ມັນໄດ້ຮັບນັ້ນເປັນຂອງປະທານຈາກພຣະເຈົ້າ, ມັນຈຶ່ງບໍ່ຮູ້ສຶກຊາບຊຶ້ງໃນພຣະຄຸນຂອງພຣະຜູ້ສ້າງ. ມັນຫຼົງຄວາມຮຸ່ງເຫຼື້ອມ ແລະ ກຽດຕິຍົດອັນສູງສົ່ງຂອງຕົນ, ມັນຈຶ່ງປາຖະໜາທີ່ຈະເທົ່າທຽມກັບພຣະເຈົ້າ. ບັນດາທູດສະຫວັນຕ່າງເຄົາລົບຮັກລູຊີເຟີ. ເຫຼົ່າທວຍເທບທັງຫຼາຍຍິນດີປະຕິບັດຕາມຄຳສັ່ງຂອງມັນ; ລູເຊີເຟີມີສະຕິປັນຍາ ແລະ ສະຫງ່າລາສີເໜືອຊາວສະຫວັນທັງປວງ. ເຖິງຢ່າງໃດກໍຕາມ, ເປັນທີ່ຮັບຮູ້ທົ່ວໄປວ່າ ພຣະບຸດຂອງພຣະເຈົ້າເປັນຜູ້ຄອບຄອງໃນສະຫວັນ, ຊົງເປັນໜຶ່ງດຽວກັບພຣະບິດາທັງໃນເລື່ອງຣິດທານຸພາບ ແລະ ໃນສິດອໍານາດ. ພຣະຄຣິສຊົງມີສ່ວນຮ່ວມໃນການປຶກສາຫາລືທັງໝົດຂອງພຣະເຈົ້າ, ໃນຂະນະທີ່ລູຊິເຟີບໍ່ໄດ້ຮັບອະນຸຍາດໃຫ້ຮັບຮູ້ເຖິງພຣະປະສົງຂອງພຣະອົງ. ທູດສະຫວັນຜູ້ມະຫິດທິຣິດອົງນີ້ສົງໄສວ່າ “ເປັນຫຍັງພຣະຄຣິສຈຶ່ງມີສິດອຳນາດ? ເປັນຫຍັງພຣະອົງຈຶ່ງໄດ້ຮັບກຽດສູງກວ່າລູຊີເຟີ?” {GC 495.1}

## {GC 495.2}

ລູຊີເຟີອອກຈາກທີ່ປະຈຳການຕໍ່ໜ້າພຣະພັກພຣະເຈົ້າ ແລະ ໄປເຜີຍແຜ່ຄວາມບໍ່ພໍໃຈທ່າມກາງເຫຼົ່າທູດສະຫວັນ. ມັນເຄື່ອນໄຫວຢ່າງລັບໆ ຢ່າງມີເງື່ອນງຳ ແລະ ປິດບັງຈຸດປະສົງທີ່ແທ້ຈິງຂອງຕົນໄວ້ໄລຍະໜຶ່ງ ໂດຍທຳທ່າຄືນັບຖືພຣະເຈົ້າ. ມັນພະຍາຍາມປຸກປັ່ນໃຫ້ເກີດຄວາມບໍ່ພໍໃຈຕໍ່ພຣະບັນຍັດໃຊ້ທີ່ປົກຄອງຊາວສະຫວັນ ໂດຍສະແດງຄວາມຄິດເຫັນວ່າພຣະບັນຍັດເຫຼົ່ານັ້ນມີຂໍ້ຈຳກັດທີ່ບໍ່ຈຳເປັນ. ເນື່ອງຈາກທຳມະຊາດຂອງພວກເຂົາບໍລິສຸດ, ມັນຈຶ່ງຊັກຊວນໃຫ້ທູດສະຫວັນເຊື່ອຟັງໃຈຕົວເອງ. ມັນພະຍາຍາມໃຫ້ເຫຼົ່າທູດສະຫວັນເຫັນອົກເຫັນໃຈ ໂດຍກ່າວຫາວ່າພຣະເຈົ້າບໍ່ຍຸດຕິທຳຕໍ່ມັນເມື່ອປະທານກຽດຕິຍົດສູງສຸດແກ່ພຣະຄຣິສ. ມັນອ້າງວ່າການທີ່ມັນຢາກໄດ້ອຳນາດ ແລະ ກຽດຕິຍົດເພີ່ມຂຶ້ນນັ້ນບໍ່ແມ່ນເພື່ອຍົກຍ້ອງຕົນເອງ ແຕ່ເພື່ອປົດປ່ອຍຊາວສະຫວັນທັງປວງ ເພື່ອພວກເຂົາຈະໄດ້ຍົກລະດັບຊີວິດໃຫ້ສູງຂຶ້ນ. {GC 495.2}

## {GC 495.3}

ພຣະເຈົ້າຊົງອົດກັ້ນຕໍ່ລູຊີເຟີດ້ວຍພຣະເມດຕາອັນລົ້ນເຫຼືອ. ເມື່ອລູຊີເຟີເລີ່ມສະແດງຄວາມບໍ່ພໍໃຈ ພຣະເຈົ້າກໍບໍ່ໄດ້ປົດມັນອອກຈາກຕຳແໜ່ງອັນສູງສົ່ງທັນທີ; ເມື່ອມັນເລີ່ມເຜີຍແຜ່ຄຳບໍ່ຈິງໃຫ້ແກ່ພວກທູດສະຫວັນທີ່ສັດຊື່ກໍຍັງບໍ່ໄດ້ປົດມັນ. ມັນຍັງຄົງຢູ່ໃນສະຫວັນເປັນເວລາດົນນານ. ຫຼາຍຄັ້ງຫຼາຍຫົນພຣະເຈົ້າຊົງສະເໜີທີ່ຈະອະໄພໂດຍມີເງື່ອນໄຂໃຫ້ມັນກັບໃຈ ແລະ ຍອມຈຳນົນ. ພຣະເຈົ້າຊົງໃຊ້ທຸກວິທີທີ່ມີແຕ່ຄວາມຮັກ ແລະ ສະຕິປັນຍາອັນບໍ່ມີຂອບເຂດເທົ່ານັ້ນທີ່ຈະຄິດອອກ ເພື່ອໃຫ້ມັນເຫັນຄວາມຜິດຂອງຕົນ. ກ່ອນໜ້ານີ້ບໍ່ເຄີຍມີຄວາມບໍ່ພໍໃຈເກີດຂຶ້ນໃນສະຫວັນ. ໃນເບື້ອງຕົ້ນລູຊີເຟີເອງກໍບໍ່ຮູ້ວ່າຕົນກຳລັງຫຼົງທາງ; ມັນບໍ່ເຂົ້າໃຈສະພາບທີ່ແທ້ຈິງຂອງຄວາມຮູ້ສຶກຂອງຕົນ. ແຕ່ເມື່ອຄວາມບໍ່ພໍໃຈຂອງມັນຖືກພິສູດວ່າບໍ່ມີເຫດຜົນ, ມັນກໍຮູ້ວ່າຕົນຜິດ, ວ່າຂໍ້ກຳນົດຂອງພຣະເຈົ້ານັ້ນຍຸດຕິທຳ ແລະ ມັນຄວນຍອມຮັບຕໍ່ໜ້າຊາວສະຫວັນທັງປວງ.

 ຖ້າຫາກວ່າລູຊີເຟີໄດ້ເຮັດແນວນັ້ນ ມັນຄົງຊ່ວຍຕົນເອງ ແລະ ທູດສະຫວັນຫຼາຍອົງບໍ່ໃຫ້ພິນາດ. ໃນເວລານັ້ນມັນຍັງບໍ່ທັນໄດ້ປະຖິ້ມຄວາມຈົງຮັກພັກດີຕໍ່ພຣະເຈົ້າທັງໝົດ. ເຖິງແມ່ນວ່າມັນໄດ້ປະຖິ້ມຕຳແໜ່ງເຄຣຸບຜູ້ພິທັກ, ແຕ່ຖ້າມັນຍອມກັບໃຈຄືນມາຫາພຣະເຈົ້າ, ຍອມຮັບສະຕິປັນຍາຂອງພຣະຜູ້ສ້າງ ແລະ ມີຄວາມພໍໃຈໃນຕຳແໜ່ງທີ່ພຣະເຈົ້າກຳນົດໃຫ້ໃນແຜນການອັນຍິ່ງໃຫຍ່ຂອງພຣະອົງ, ມັນກໍຈະໄດ້ຮັບຕຳແໜ່ງເດີມຄືນມາ. ແຕ່ຄວາມຫຍິ່ງຈອງຫອງເຮັດໃຫ້ມັນບໍ່ຍອມຈຳນົນ. ມັນປົກປ້ອງແນວທາງຂອງຕົນຢ່າງດື້ດ້ານ ໂດຍຢືນຢັນວ່າບໍ່ຈຳເປັນຕ້ອງກັບໃຈ. ຄາວນີ້ລູຊີເຟີຕັດສິນໃຈຢ່າງເດັດດ່ຽວທີ່ຈະຕໍ່ສູ້ກັບພຣະຜູ້ສ້າງຂອງຕົນ. {GC 495.3}

## {GC 496.1}

ບັດນີ້ຊາຕານໄດ້ເພ່ງພະລັງສະຕິປັນຍາອັນຫຼັກແຫຼມທັງໝົດຂອງມັນໃສ່ການຫຼອກລວງ ເພື່ອໃຫ້ບັນດາທູດສະຫວັນທີ່ເຄີຍຢູ່ໃຕ້ການບັງຄັບບັນຊາຂອງຕົນເຫັນດ້ວຍກັບມັນ. ມັນຍັງບິດເບືອນການທີ່ພຣະຄຣິສຊົງຕັກເຕືອນ ແລະ ໃຫ້ຄຳແນະນຳແກ່ມັນເພື່ອເປັນຂໍ້ອ້າງໃນການທໍລະຍົດ. ສຳລັບຜູ້ທີ່ຜູກພັນກັບມັນດ້ວຍຄວາມຮັກ ແລະ ການໄວ້ເນື້ອເຊື່ອໃຈນັ້ນ ຊາຕານອະທິບາຍວ່າ ຕົນບໍ່ໄດ້ຮັບຄວາມເປັນທຳ, ບໍ່ໄດ້ຮັບກຽດໃຫ້ສົມກັບຕຳແໜ່ງ ແລະ ກຳລັງຈະຖືກຈຳກັດສິດເສລີພາບ. ມັນເລີ່ມຈາກການບິດເບືອນພຣະຄຳຂອງພຣະຄຣິສ ຈາກນັ້ນກໍເວົ້າຫຼົບຫຼີກ ແລະ ໃນທີ່ສຸດກໍຕົວະໂດຍກົງ, ດ້ວຍການກ່າວຫາພຣະບຸດຂອງພຣະເຈົ້າວ່າ ພຣະອົງຊົງວາງແຜນເຮັດໃຫ້ຕົນອັບອາຍຂາຍໜ້າຕໍ່ໜ້າຊາວສະຫວັນ. ນອກຈາກນັ້ນມັນຍັງປັ້ນແຕ່ງເລື່ອງຂັດແຍ້ງລະຫວ່າງຕົນກັບບັນດາທູດສະຫວັນທີ່ຈົງຮັກພັກດີ. ຜູ້ໃດບໍ່ຍອມເຂົ້າຮ່ວມກັບມັນຢ່າງເຕັມທີ່ ຊາຕານກໍກ່າວຫາວ່າຜູ້ນັ້ນບໍ່ສົນໃຈຕໍ່ຄວາມຢູ່ດີມີສຸກຂອງຊາວສະຫວັນ. ຄວາມແຕກແຍກທີ່ເກີດຈາກການເຄື່ອນໄຫວຂອງຕົນ ມັນກັບກ່າວຫາວ່າເກີດຈາກເຫຼົ່າທູດສະຫວັນທີ່ຍັງຄົງສັດຊື່ຕໍ່ພຣະເຈົ້າ. ເພື່ອສະໜັບສະໜູນຂໍ້ກ່າວຫາວ່າພຣະເຈົ້າບໍ່ຍຸດຕິທຳຕໍ່ຕົນ, ມັນໄດ້ບິດເບືອນພຣະຄຳ ແລະ ການກະທຳຂອງພຣະຜູ້ສ້າງ. ຊາຕານມີອຸບາຍທີ່ຈະເຮັດໃຫ້ພວກທູດສະຫວັນສັບສົນດ້ວຍຂໍ້ໂຕ້ຖຽງອັນຊັບຊ້ອນກ່ຽວກັບພຣະປະສົງຂອງພຣະເຈົ້າ. ທຸກສິ່ງທີ່ເຂົ້າໃຈງ່າຍມັນເຮັດໃຫ້ສັບສົນ ແລະ ໃຊ້ການບິດເບືອນຢ່າງແຍບຍົງເພື່ອສ້າງຄວາມສົງໄສຕໍ່ຖ້ອຍຄຳອັນຈະແຈ້ງຂອງພຣະເຢໂຮວາ. ຕໍາແໜ່ງອັນສູງສົ່ງຂອງມັນທີ່ກ່ຽວຂ້ອງຢ່າງໃກ້ຊິດກັບການປົກຄອງຂອງພຣະເຈົ້າ ເຮັດໃຫ້ຄຳເວົ້າຂອງມັນມີນ້ຳໜັກຫຼາຍ ຈົນທູດສະຫວັນຈຳນວນຫຼວງຫຼາຍຖືກຊັກຈູງໃຫ້ເຂົ້າຮ່ວມໃນການກະບົດຕໍ່ອຳນາດຂອງສະຫວັນ. {GC 496.1}

## {GC 497.1}

ພຣະເຈົ້າຊົງຍອມໃຫ້ຊາຕານສືບຕໍ່ການເຄື່ອນໄຫວຂອງມັນຈົນຄວາມບໍ່ພໍໃຈນັ້ນສຸກງອມ ແລະ ເກີດການກະບົດໃນທີ່ສຸດ; ທັງນີ້ກໍເປັນໄປຕາມພຣະປັນຍາຂອງພຣະອົງ. ຈຳເປັນຕ້ອງໃຫ້ແຜນການຂອງມັນພັດທະນາຢ່າງເຕັມທີ່ ເພື່ອທຸກຊີວິດຈະໄດ້ເຫັນທາດແທ້ ແລະ ແນວໂນ້ມຂອງມັນ. ລູຊີເຟີເຄີຍເປັນເຄຣຸບຜູ້ພິທັກທີ່ໄດ້ຮັບການເຈີມຕັ້ງໄວ້ ແລະ ໄດ້ຮັບກຽດຢ່າງສູງ. ບັນດາຊາວສະຫວັນມີຄວາມຮັກຕໍ່ມັນຫຼາຍ ເຮັດໃຫ້ມັນມີພະລັງໂນ້ມນ້າວພວກເຂົາຢ່າງເລິກເຊິ່ງ. ການປົກຄອງຂອງພຣະເຈົ້າບໍ່ພຽງແຕ່ຮວມເອົາຊາວສະຫວັນເທົ່ານັ້ນ, ແຕ່ຮວມເຖິງຜູ້ທີ່ອາໄສໃນໂລກອື່ນໆ ທີ່ພຣະອົງຊົງສ້າງດ້ວຍ. ຊາຕານເຊື່ອວ່າຖ້າມັນສາມາດຊັກຈູງທູດສະຫວັນໃຫ້ກະບົດນຳມັນໄດ້ ມັນກໍຈະສາມາດຊັກນຳຜູ້ທີ່ອາໄສຕາມໂລກອື່ນໆ ໄດ້ເຊັ່ນກັນ. ມັນຈຶ່ງນຳໃຊ້ກົນອຸບາຍລໍ່ລວງ ແລະ ຖ້ອຍຄຳທີ່ບິດເບືອນຄວາມຈິງເພື່ອຈະໄດ້ບັນລຸຕາມວັດຖຸປະສົງຂອງມັນ. ຄວາມສາມາດໃນການຫຼອກລວງຂອງຊາຕານຍິ່ງໃຫຍ່ ແລະ ມັນໄດ້ປຽບໂດຍການປອມຕົວເພື່ອບໍ່ໃຫ້ເຫັນທາດແທ້ຂອງມັນ. ແມ່ນແຕ່ທູດສະຫວັນທີ່ຈົງຮັກພັກດີກໍຍັງບໍ່ສາມາດຮູ້ທັນອຸບາຍຂອງມັນ ຫຼື ເຫັນວ່າການກະທຳຂອງມັນຈະນຳໄປສູ່ສິ່ງໃດ. {GC 497.1}

## {GC 497.2}

ຊາຕານໄດ້ຮັບກຽດຢ່າງສູງ ແລະ ການກະທຳທັງໝົດຂອງມັນກໍມີເງື່ອນງຳຢ່າງເລິກລັບຈົນເປັນເລື່ອງຍາກທີ່ຈະຊີ້ແຈງໃຫ້ທູດສະຫວັນຮູ້ເຖິງທາດແທ້ຂອງການເຄື່ອນໄຫວຂອງມັນ. ຄວາມບາບຈະບໍ່ປາກົດວ່າເປັນສິ່ງຊົ່ວຮ້າຍຈົນກະທັ່ງມັນໄດ້ພັດທະນາເຖິງຈຸດອິ່ມຕົວ. ກ່ອນໜ້ານີ້ບໍ່ເຄີຍມີຄວາມບາບໃນຈັກກະວານຂອງພຣະເຈົ້າ, ຜູ້ບໍລິສຸດທັງຫຼາຍຈຶ່ງບໍ່ຮູ້ຈັກທຳມະຊາດອັນຮ້າຍກາດຂອງຄວາມບາບ. ພວກເຂົາບໍ່ສາມາດເຫັນເຖິງຜົນຮ້າຍທີ່ຈະເກີດຂຶ້ນຈາກການປະຖິ້ມກົດບັນຍັດຂອງພຣະເຈົ້າ. ໃນຕອນທໍາອິດຊາຕານໄດ້ປິດບັງການເຄື່ອນໄຫວຂອງຕົນໂດຍການແສ້ງຈົງຮັກພັກດີຕໍ່ພຣະເຈົ້າ. ມັນອ້າງວ່າຕົນຫາທາງຖວາຍກຽດແດ່ພຣະອົງ; ທັງອ້າງວ່າກຳລັງສະແຫວງຫາຄວາມໝັ້ນຄົງໃຫ້ແກ່ການປົກຄອງຂອງພຣະອົງ ແລະ ຄວາມຢູ່ເຢັນເປັນສຸກໃຫ້ກັບຊາວສະຫວັນທັງປວງ. ໃນຂະນະທີ່ປູກລະດົມໃຫ້ເຫຼົ່າທູດສະຫວັນທີ່ຢູ່ພາຍໃຕ້ການບັງຄັບບັນຊາຂອງຕົນເກີດຄວາມບໍ່ພໍໃຈ, ມັນກັບສວມບົດເປັນຜູ້ແກ້ໄຂບັນຫາຂອງຄວາມບໍ່ພໍໃຈດັ່ງກ່າວ. ເມື່ອມັນສະເໜີໃຫ້ປ່ຽນແປງກົດລະບຽບ ແລະ ກົດບັນຍັດຂອງພຣະເຈົ້າທີ່ໃຊ້ໃນການປົກຄອງນັ້ນ, ມັນອ້າງວ່າທີ່ຕ້ອງປ່ຽນແປງກໍເພື່ອຮັກສາຄວາມປອງດອງໃນສະຫວັນ. {GC 497.2}

## {GC 498.1}

ໃນການຈັດການກັບຄວາມບາບ, ພຣະເຈົ້າຊົງໃຊ້ແຕ່ຄວາມຊອບທຳ ແລະ ຄວາມຈິງເທົ່ານັ້ນ. ແຕ່ຊາຕານສາມາດໃຊ້ສິ່ງທີ່ພຣະເຈົ້າບໍ່ສາມາດໃຊ້ໄດ້, ນັ້ນຄືການປະຈົບປະແຈງ ແລະ ການຫຼອກລວງ. ມັນພະຍາຍາມປອມແປງພຣະຄຳຂອງພຣະເຈົ້າ ແລະ ບິດເບືອນແຜນການປົກຄອງຂອງພຣະອົງຕໍ່ໜ້າບັນດາທູດສະຫວັນ ໂດຍອ້າງວ່າພຣະເຈົ້າບໍ່ຍຸຕິທຳທີ່ອອກກົດບັນຍັດ ແລະ ກົດລະບຽບໃຫ້ແກ່ຊາວສະຫວັນ, ພ້ອມທັງເວົ້າວ່າການທີ່ພຣະອົງຊົງຮຽກຮ້ອງໃຫ້ຜູ້ທີ່ພຣະອົງຊົງສ້າງຍອມຈຳນົນ ແລະ ເຊື່ອຟັງນັ້ນ ແມ່ນເພື່ອຫາທາງຍົກຕົນເອງຂຶ້ນເທົ່ານັ້ນເອງ. ດັ່ງນັ້ນ, ຈຶ່ງຕ້ອງພິສູດໃຫ້ຊາວສະຫວັນ ແລະ ຜູ້ທີ່ອາໄສຕາມໂລກອື່ນໆ ທັງປວງເຫັນວ່າ ການປົກຄອງຂອງພຣະເຈົ້ານັ້ນຍຸຕິທຳ ແລະ ພຣະບັນຍັດຂອງພຣະອົງສົມບູນດີພ້ອມ. ຊາຕານໄດ້ເຮັດໃຫ້ເບິ່ງຄືວ່າມັນເອງກຳລັງສົ່ງເສີມໃຫ້ເກີດຜົນດີໃຫ້ແກ່ຈັກກະວານ. ທຸກຊີວິດຕ້ອງເຂົ້າໃຈລັກສະນະທີ່ແທ້ຈິງຂອງຜູ້ຊ່ວງຊິງອຳນາດຜູ້ນີ້ ແລະ ຈຸດປະສົງຕົວຈິງຂອງມັນ. ມັນຈຶ່ງຕ້ອງໄດ້ຮັບເວລາເພື່ອສະແດງຕົວຕົນທີ່ແທ້ຈິງຜ່ານການກະທຳອັນຊົ່ວຮ້າຍຂອງມັນ. {GC 498.1}

## {GC 498.2}

ຄວາມແຕກແຍກໃນສະຫວັນ ເຊິ່ງມັນເປັນຜູ້ສ້າງຂຶ້ນ ຊາຕານກັບກ່າວໂທດວ່າເປັນຍ້ອນກົດບັນຍັດ ແລະ ການປົກຄອງຂອງພຣະເຈົ້າ. ມັນປະກາດວ່າຄວາມຊົ່ວຮ້າຍທັງປວງແມ່ນຜົນມາຈາກການປົກຄອງຂອງພຣະອົງ ແລະອ້າງວ່າຈຸດປະສົງຂອງຕົນແມ່ນເພື່ອປັບປຸງກົດລະບຽບຂອງພຣະເຢໂຮວາໃຫ້ດີຂຶ້ນ. ສະນັ້ນ ຈະຕ້ອງໃຫ້ມັນພິສູດໃຫ້ເຫັນທາດແທ້ຂອງສິ່ງທີ່ມັນອ້າງ ແລະ ສະແດງໃຫ້ເຫັນຜົນທີ່ຈະເກີດຂຶ້ນຖ້າປ່ຽນແປງກົດບັນຍັດຂອງພຣະເຈົ້າຕາມທີ່ມັນສະເໜີ. ຈະຕ້ອງໃຫ້ຜົນງານຂອງຊາຕານກ່າວໂທດມັນເອງ. ຊາຕານອ້າງມາຕັ້ງແຕ່ຕົ້ນວ່າມັນບໍ່ໄດ້ກະບົດ. ຜູ້ມີຊີວິດທົ່ວຈັກກະວານຈະຕ້ອງໄດ້ເຫັນໜ້າກາກຂອງຈອມຫຼອກລວງຜູ້ນີ້ຖືກຈີກອອກ. {GC 498.2}

## {GC 498.3}

ເຖິງແມ່ນພຣະເຈົ້າຊົງຕັດສິນວ່າຊາຕານຈະຢູ່ໃນສະຫວັນບໍ່ໄດ້ອີກຕໍ່ໄປ, ແຕ່ດ້ວຍພຣະປັນຍາອັນສູງສົ່ງ ພຣະອົງບໍ່ໄດ້ທຳລາຍມັນ. ພຣະເຈົ້າຊົງຍອມຮັບແຕ່ການຮັບໃຊ້ດ້ວຍຄວາມຮັກເທົ່ານັ້ນ, ສະນັ້ນຄວາມຈົງຮັກພັກດີຂອງສັບພະສິ່ງທີ່ພຣະອົງຊົງສ້າງຕ້ອງຕັ້ງຢູ່ເທິງຄວາມເຊື່ອໝັ້ນໃນຄວາມຍຸຕິທຳແລະຄວາມເມດຕາຂອງພຣະອົງ. ໃນເວລານັ້ນ ຊາວສະຫວັນ ແລະ ຜູ້ອາໄສຢູ່ໂລກອື່ນໆ ຍັງບໍ່ພ້ອມທີ່ຈະເຂົ້າໃຈທຳມະຊາດ ຫຼື ຜົນກະທົບຂອງຄວາມບາບ ຈຶ່ງບໍ່ສາມາດເຫັນຄວາມຍຸຕິທຳ ແລະ ຄວາມເມດຕາຂອງພຣະເຈົ້າໃນການທຳລາຍຊາຕານ. ຖ້າມັນຖືກທຳລາຍທັນທີ, ພວກເຂົາຄົງຮັບໃຊ້ພຣະເຈົ້າດ້ວຍຄວາມຢ້ານກົວບໍ່ແມ່ນດ້ວຍຄວາມຮັກ. ອິດທິພົນຂອງຜູ້ຫຼອກລວງຄົງບໍ່ໄດ້ຖືກທຳລາຍຢ່າງສິ້ນເຊີງ ແລະ ແນວຄິດການກະບົດກໍຄົງບໍ່ໄດ້ຖືກກຳຈັດອອກໄປໃຫ້ໝົດສິ້ນ. ຈຳເປັນຕ້ອງປ່ອຍໃຫ້ຄວາມຊົ່ວເຕີບໃຫຍ່ຈົນສຸກເຕັມທີ່. ຈະຕ້ອງປ່ອຍໃຫ້ຊາຕານພັດທະນາຫຼັກການຂອງມັນຈົນເຕັມຮູບແບບ, ທັງນີ້ກໍເພື່ອປະໂຫຍດຂອງຈັກກະວານທັງໝົດຕະຫຼອດຊົ່ວນິຣັນດອນ, ເພື່ອໃຫ້ທຸກຊີວິດທີ່ພຣະເຈົ້າຊົງສ້າງຈະໄດ້ເຂົ້າໃຈທາດແທ້ຂອງຂໍ້ກ່າວຫາຂອງຊາຕານຕໍ່ການປົກຄອງຂອງພຣະເຈົ້າ ແລະ ເພື່ອບໍ່ໃຫ້ຜູ້ໃດສົງໄສໃນຄວາມຍຸຕິທຳ, ຄວາມເມດຕາ ຫຼື ພຣະບັນຍັດອັນປ່ຽນແປງບໍ່ໄດ້ຂອງພຣະອົງອີກຕໍ່ໄປເປັນນິດ. {GC 498.3}

## {GC 499.1}

ການກະບົດຂອງຊາຕານເປັນບົດຮຽນຕໍ່ຈັກກະວານໄປຕະຫຼອດການ, ເປັນຫຼັກຖານອັນຖາວອນເຖິງລັກສະນະ ແລະ ຜົນອັນເປັນຕາຢ້ານຂອງຄວາມບາບ. ຜົນການປົກຄອງຂອງຊາຕານທີ່ມີຕໍ່ທັງມະນຸດ ແລະ ເຫຼົ່າທູດສະຫວັນສະແດງໃຫ້ເຫັນໝາກຜົນຂອງການປະຖິ້ມການປົກຄອງຂອງພຣະເຈົ້າ. ການປົກຄອງຂອງຊາຕານເປັນສິ່ງທີ່ຢືນຢັນວ່າ ຜູ້ທີ່ພຣະເຈົ້າຊົງສ້າງຢູ່ເຢັນເປັນສຸກໄດ້ກໍເນື່ອງຈາກພຣະບັນຍັດ ແລະ ການປົກຄອງຂອງພຣະອົງ. ດັ່ງນັ້ນ ປະຫວັດການທົດລອງກະບົດອັນໂຫດຮ້າຍນີ້ຈຶ່ງເປັນເຄື່ອງປ້ອງກັນຕະຫຼອດໄປສຳລັບຊາວສະຫວັນທັງປວງ ເພື່ອບໍ່ໃຫ້ພວກເຂົາຖືກຫຼອກລວງກ່ຽວກັບລັກສະນະຂອງການລະເມີດ ແລະ ເພື່ອປົກປ້ອງພວກເຂົາຈາກການເຮັດບາບ ແລະ ການຮັບໂທດຂອງມັນ. {GC 499.1}

## {GC 499.2}

ຈົນເຖິງວາລະສຸດທ້າຍຂອງການຕໍ່ສູ້ໃນສະຫວັນ ຊາຕານກໍຍັງສືບຕໍ່ປົກປ້ອງຕົນເອງ. ເມື່ອມີການປະກາດວ່າມັນຈະຕ້ອງຖືກຂັບໄລ່ອອກຈາກສະຫວັນພ້ອມດ້ວຍພັກພວກຂອງມັນ ຜູ້ນຳການກະບົດຈຶ່ງປະກາດຢ່າງອາດຫານວ່າຕົນກຽດຊັງກົດບັນຍັດຂອງພຣະຜູ້ສ້າງ. ມັນກ່າວຢ້ຳຈຸດຢືນຂອງຕົນວ່າ ເຫຼົ່າທູດສະຫວັນບໍ່ຈຳເປັນຕ້ອງມີການຄວບຄຸມ ແຕ່ຄວນປ່ອຍພວກເຂົາໃຫ້ເຮັດຕາມໃຈຕົນເອງ ຍ້ອນວ່າໃຈຂອງພວກເຂົາຈະນຳພາໄປໃນທາງທີ່ຖືກຕ້ອງສະເໝີ. ມັນປະນາມກົດບັນຍັດຂອງພຣະເຈົ້າວ່າເປັນສິ່ງທີ່ຈໍາກັດສິດເສລີພາບຂອງພວກເຂົາ ແລະ ປະກາດວ່າຈຸດປະສົງຂອງຕົນຄືການລົບລ້າງກົດບັນຍັດດັ່ງກ່າວ ຄືຖ້າສາມາດປົດປ່ອຍຊາວສະຫວັນຈາກຂໍ້ຜູກມັດແຫ່ງກົດບັນຍັດນັ້ນແລ້ວ ພວກເຂົາກໍຈະໄດ້ກ້າວສູ່ສະພາບທີ່ສູງສົ່ງ ແລະ ຮຸ່ງເຮືອງກວ່າເກົ່າ. {GC 499.2}

## {GC 499.3}

ຊາຕານກັບພັກພວກພາກັນໂຍນຄວາມຮັບຜິດຊອບໃນການກະບົດທັງໝົດໃສ່ພຣະຄຣິສ ໂດຍປະກາດວ່າຖ້າພວກເຂົາບໍ່ໄດ້ຖືກຕຳໜິກໍຈະບໍ່ມີວັນກະບົດ. ດ້ວຍຄວາມດື້ດ້ານ ແລະ ທ້າທາຍ, ພວກມັນປະຕິເສດທີ່ຈະຈົງຮັກພັກດີຕໍ່ການປົກຄອງຂອງພຣະເຈົ້າ. ພວກມັນພະຍາຍາມໂຄ່ນລົ້ມການປົກຄອງຂອງພຣະເຈົ້າແຕ່ກໍເປົ່າປະໂຫຍດ. ຢ່າງໃດກໍຕາມພວກມັນຍັງໝິ່ນປະໝາດໂດຍອ້າງວ່າຕົນເປັນເຫຍື່ອຜູ້ບໍລິສຸດຂອງອຳນາດກົດຂີ່. ສຸດທ້າຍຈອມກະບົດພ້ອມດ້ວຍພວກທີ່ເຂົ້າຂ້າງມັນທັງໝົດຈຶ່ງຖືກຂັບໄລ່ອອກຈາກສະຫວັນ. {GC 499.3}

## {GC 500.1}

ແນວຄິດອັນດຽວກັນທີ່ກະຕຸ້ນໃຫ້ເກີດການກະບົດໃນສະຫວັນຍັງຄົງດົນໃຈການກະບົດຢູ່ໃນໂລກນີ້. ຊາຕານຍຍັງຄົງສືບຕໍ່ໃຊ້ກົນອຸບາຍອັນດຽວກັບມະນຸດທີ່ມັນເຄີຍໃຊ້ກັບເຫຼົ່າທູດສະຫວັນ. ແນວຄິດຂອງມັນຍັງຄົງຄອບງຳຄົນທັງຫຼາຍທີ່ບໍ່ເຊື່ອຟັງພຣະເຈົ້າ. ຄົນເຫຼົ່ານີ້ເຮັດຄືຊາຕານໂດຍພະຍາຍາມທຳລາຍຂໍ້ຈຳກັດຂອງພຣະບັນຍັດຂອງພຣະເຈົ້າ ແລະ ໃນຂະນະດຽວກັນກໍສັນຍາຕໍ່ຜູ້ຄົນວ່າຈະມີເສລີພາບໂດຍຜ່ານການລ່ວງລະເມີດພຣະບັນຍັດນັ້ນ. ການຕັກເຕືອນເລື່ອງຄວາມບາບຍັງກະຕຸ້ນຄົນໃຫ້ກຽດຊັງ ແລະ ຕໍ່ຕ້ານ. ເມື່ອມີຄົນຮັບຮູ້ເຖິງຄຳເຕືອນຂອງພຣະເຈົ້າ ຊາຕານກໍພະຍາຍາມນຳພາໃຫ້ຜູ້ນັ້ນແກ້ຕົວ ແລະ ຊອກຫາໃຫ້ຄົນເຫັນອົກເຫັນໃຈໃນເລື່ອງຄວາມບາບຂອງຕົນ. ແທນທີ່ຈະແກ້ໄຂຄວາມຜິດ, ພວກເຂົາກັບປຸກປັ່ນຄວາມຄຽດແຄ້ນຕໍ່ຜູ້ຕັກເຕືອນ ເໝືອນກັບວ່າຜູ້ນັ້ນເປັນຕົ້ນເຫດຂອງບັນຫາທັງໝົດ. ນີ້ແມ່ນແນວຄິດທີ່ຕໍ່ຕ້ານຜູ້ທີ່ກ້າຕັກເຕືອນໃນເລື່ອງຄວາມບາບນັບຕັ້ງແຕ່ສະໄໝຂອງອາເບັນຜູ້ຊອບທໍາຈົນເຖິງສະໄໝຂອງພວກເຮົາ. {GC 500.1}

## {GC 500.2}(edit to here)

ຊາຕານລໍ້ມະນຸດໃຫ້ທຳບາບໂດຍການບິດເບືອນລັກສະນະຂອງພຣະເຈົ້າເໝືອນທີ່ມັນເຄີຍເຮັດໃນສະຫວັນເພື່ອໃຫ້ຄົນເຂົ້າໃຈຜິດວ່າ ພຣະເຈົ້າເປັນຜູ້ທີ່ໂຫດຮ້າຍ ແລະ ໃຊ້ອຳນາດຜະເດັດການ. ເມື່ອຊາຕານສຳເລັດເຖິງຂັ້ນນີ້ແລ້ວ ມັນປະກາດວ່າ ຂໍ້ບັງຄັບຂອງພຣະເຈົ້າບໍ່ຍຸຕິທຳ ແລະ ເປັນເຫດໃຫ້ມະນຸດຕົກສູ່ຄວາມບາບ ເຊັ່ນດຽວທີ່ເປັນເຫດຂອງການກະບົດຂອງມັນເອງ. {GC 500.2}

## {GC 500.3}

ເຖິງຢ່າງນັ້ນກໍຕາມ, ພຣະເຈົ້າອົງນິຣັນຊົງກ່າວເຖິງພຣະລັກສະນະຂອງພຣະອົງເອງວ່າ: “ພຣະເຈົ້າຢາເວ ພຣະເຈົ້າອົງເຕັມໄປດ້ວຍຄວາມເມດຕາ ແລະ ເຕັມລົ້ນດ້ວຍພຣະຄຸນ ຜູ້ບໍ່ຮ້າຍງ່າຍ ແລະຜູ້ສຳແດງຄວາມຮັກອັນໝັ້ນຄົງແລະສັດຊື່, ເຮົາຮັກສາພັນທະສັນຍາຂອງເຮົາຕະຫຼອດໄປເຖິງພັນຊົ່ວເຊັ່ນຄົນ ທັງຍົກຜິດຍົກບາດໃຫ້ດ້ວຍ; ແຕ່ເຮົາບໍ່ອາດຈະລືມລົງໂທດລູກຫຼານຂອງຜູ້ທີ່ເຮັດບາບຕໍ່ສູ້ເຮົາໄດ້” (ອົບພະຍົບ 34:6–7) {GC 500.3}

## {GC 500.4}

ໃນການຂັບໄລ່ຊາຕານອອກຈາກສະຫວັນນັ້ນ ພຣະເຈົ້າຊົງປະກາດຄວາມຍຸດຕິທໍາຂອງພຣະອົງ ແລະຊົງຮັກສາກຽດຕິຍົດໃຫ້ແກ່ບັນລັງຂອງພຣະອົງ. ເມື່ອມະນຸດເຮັດບາບໂດຍການຫຼົງຕາມການຫຼອກລວງຂອງຊາຕານ, ພຣະເຈົ້າຊົງພິສູດຄວາມຮັກຂອງພຣະອົງໂດຍຊົງຍອມໃຫ້ພຣະບຸດອົງດຽວຂອງພຣະອົງຕາຍເພື່ອມະນຸດສະໂລກຜູ້ຫຼົງຜິດ. ການຊົງໄຖ່ມະນຸດຈາກຄວາມບາບໄດ້ເປີດເຜີຍພຣະລັກສະນະຂອງພຣະເຈົ້າ. ໄມ້ກາງແຂນຂອງພຣະຄຣິສເປັນຂໍ້ພິສູດອັນໜັກແນ້ນໃຫ້ແກ່ຈັກກະວານທັງໝົດວ່າການປົກຄອງຂອງພຣະເຈ້າບໍ່ແມ່ນເຫດທີ່ລູຊີເຟີເລືອກທາງແຫ່ງຄວາມບາບ. {GC 500.4}

## {GC 501.1}

ເມື່ອພຣະຄຣິສຊົງປະຕິບັດພັນທະກິດຂອງພຣະອົງໃນໂລກ, ການຕໍ່ສູ້ຂັດຂວາງຂອງຊາຕານໄດ້ເປີດໂປ່ງທາດແທ້ຂອງມັນ. ບໍ່ມີສິ່ງໃດທີ່ສາມາດດັບຄວາມເຫັນອົກເຫັນໃຈຂອງເຫຼົ່າທູດສະຫວັນ ແລະຜູ້ຈົງຮັກພັກດີໃນຈັກກະວານໄດ້ເທົ່າກັບການສູ້ຮົບອັນໂຫດຫ້ຽມຂອງຊາຕານຕໍ່ພຣະຜູ້ໄຖ່ຂອງໂລກ. ທົ່ວທັງຈັກກະວານພາກັນຕົກຕະລຶງ ແລະໃຈຮ້າຍເມື່ອເຫັນພຶດຕິກຳຂອງຊາຕານທີ່ກ້າໝິ່ນປະໝາດໂດຍການຮຽກຮ້ອງໃຫ້ພຣະຄຣິສຂາບໄຫວ້ມັນ; ທັງຄວາມອົງອາດທີ່ນຳພາພຣະອົງຂຶ້ນໄປຍັງຈອມພູ ແລະ ຍອດພຣະວິຫານ; ຄວາມເຈດຕະນາຮ້າຍທີ່ຮຽກຮ້ອງໃຫ້ພຣະອົງໂດດລົງໄປ; ການສະກົດຮອຍພຣະຄຣິສດ້ວຍຄວາມມຸ້ງຮ້າຍທີ່ບໍ່ຮູ້ຈັກຫຼັບ; ແລະການດົນໃຈພວກປະໂຣຫິດແລະປະຊາຊົນໃຫ້ປະຕິເສດຄວາມຮັກຂອງພຣະອົງຈົນໃນທີ່ສຸດໄດ້ຮ້ອງຂຶ້ນວ່າ, “ຄຶງພຣະອົງ! ຄຶງພຣະອົງທີ່ໄມ້ກາງແຂນສາ!”; ທັງໝົດນີ້ເຮັດໃຫ້ຊາວສະຫວັນຕົກໃຈ ແລະ ໂກດຮ້າຍຊາຕານ. {GC 501.1}

## {GC 501.2}

ແມ່ນຊາຕານນັ້ນເອງທີ່ຊຸກຍູ້ໃຫ້ມະນຸດປະຕິເສດພຣະຄຣິສ. ຈອມຊົ່ວຮ້າຍໄດ້ໃຊ້ກຳລັງແລະສະຕິປັນຍາທັງໝົດຂອງມັນເພື່ອທໍາລາຍພຣະເຢຊູ ເພາະມັນເຫັນວ່າຄວາມເມດຕາແລະຄວາມຮັກຂອງພຣະຜູ້ຊ່ວຍໃຫ້ລອດ ທັງຄວາມເຫັນອົກເຫັນໃຈແລະຄວາມອ່ອນໂຍນຂອງພຣະອົງກຳລັງເປີດເຜີຍໃຫ້ມະນຸດສະໂລກເຫັນເຖິງພຣະລັກສະນະຂອງພຣະເຈົ້າ. ຊາຕານໂຕ້ແຍ້ງກັບທຸກປະເດັນທີ່ພຣະບຸດຂອງພຣະເຈົ້າຊົງກ່າວ ທັງສົ່ງຕົວແທນໄປເພື່ອເຮັດໃຫ້ຊີວິດຂອງພຣະອົງເຕັມໄປດ້ວຍຄວາມທຸກໂສກ. ຄວາມຢາກແກ້ແຄ້ນຝັງເລິກໃນໃຈຂອງຊາຕານຈົນສະແດງອອກເປັນຄວາມກຽດຊັງຜ່ານຄົນທັງຫຼາຍທີ່ບໍ່ເຊື່ອຟັງ, ມັນຜູກໃຈເຈັບຈົນໃຊ້ແຜນອຸບາຍແລະຄວາມເທັດເພື່ອຂັດຂວາງວຽກງານຂອງພຣະເຢຊູ, ນອກຈາກນັ້ນມັນຍັງກ່າວໂທດພຣະອົງຢ່າງໂຫດຮ້າຍ ແມ່ນວ່າຊີວິດຂອງພຣະອົງລ້ວນແຕ່ສະແດງເຖິງຄວາມດີອັນບໍ່ມີຜູ້ໃດປຽບປານ. ຄວາມອິດສາ, ຄວາມກຽດຊັງ ແລະ ຄວາມຄັບແຄ້ນໃຈເປັນດັ່ງໄຟທີ່ເຜົາໄໝ້ຢູ່ໃນໃຈຂອງຊາຕານຈົນມັນພຸ້ງອອກໃສ່ພຣະບຸດຂອງພຣະເຈົ້າທີ່ໄມ້ກາງແຂນແຫ່ງຄາວາຣີ ໃນຂະນະທີ່ຊາວສະຫວັນທັງປວງຫຼຽວເບິ່ງດ້ວຍຄວາມສະທ້ານໃຈ. {GC 501.2}

## {GC 501.3}

ຫຼັງຈາກທີ່ພຣະຄຣິສຊົງສະຫຼະຊີວິດຂອງພຣະອົງແລ້ວ ພຣະອົງສະເດັດຂຶ້ນສະຫວັນ ແຕ່ບໍ່ຍອມຮັບການນະມັດສະການຂອງເຫຼົ່າທູດສະຫວັນຈົນກວ່າພຣະອົງຈະໄດ້ຂໍຕໍ່ພຣະບິດາວ່າ: “ເຊິ່ງພຣະອົງປະທານໃຫ້ແກ່ຂ້ານ້ອຍນັ້ນ ຂ້ານ້ອຍກໍປາຖະໜາຢາກໃຫ້ເຂົາຢູ່ກັບຂ້ານ້ອຍໃນບ່ອນເຊິ່ງຂ້ານ້ອຍຢູ່ນັ້ນເໝືອນກັນ.” (ເບຶ່ງ ໂຢຮັນ 17:24 L1972). ແລ້ວມີພຣະສຸຣະສຽງອັນເຕັມໄປດ້ວຍຄວາມຮັກແລະຣິດທານຸພາບຕອບຈາກບັນລັງຂອງພຣະບິດາວ່າ: “ໃຫ້ບັນດາເທວະດາຂອງພຣະເຈົ້າທຸກຕົນຕ້ອງນ້ອມນະມັດສະການຂາບໄຫວ້ພຣະອົງ.” (ເຮັບເຣີ 1:6). ບໍ່ມີຮອຍເປື້ອນຢູ່ເທິງພຣະເຢຊູ. ຄວາມອັບອາຍຂອງພຣະອົງໄດ້ສິ້ນສຸດລົງ, ການເສຍສະຫຼະຂອງພຣະອົງໄດ້ສໍາເລັດແລ້ວ, ພຣະອົງຈຶ່ງໄດ້ຮັບພຣະນາມເໜືອນາມຊື່ທັງປວງ. {GC 501.3}

## {GC 502.1}

ບັດນີ້ຄວາມຜິດຂອງຊາຕານປາກົດແຈ້ງວ່າມັນບໍ່ມີຂໍ້ແກ້ຕົວ. ມັນໄດ້ເປີດເຜີຍທາດແທ້ຂອງຕົນວ່າເປັນຜູ້ຂີ້ຕົວະ ແລະ ເປັນຄາດຕະກອນ. ທຸກຊີວິດເຫັນໄດ້ວ່າຖ້າຊາຕານໄດ້ຮັບອະນຸຍາດໃຫ້ປົກຄອງຊາວສະຫວັນ ມັນກໍຈະໃຊ້ແນວຄິດອັນດຽວກັນທີ່ມັນໃຊ້ໃນການປົກຄອງມະນຸດຜູ້ຢູ່ໃຕ້ອໍານາດຂອງມັນ. ຊາຕານອ້າງວ່າການລະເມີດກົດບັນຍັດຂອງພຣະເຈົ້າຈະນໍາເອົາເສລີພາບ ແລະ ສະພາບທີ່ສູງສົ່ງມາໃຫ້; ແຕ່ຜົນທີ່ປາກົດແມ່ນການເປັນທາດ ແລະ ຄວາມເສື່ອມໂຊມ. {GC 502.1}

## {GC 502.2}

ຂໍ້ກ່າວຫາອັນເປັນເທັດຂອງຊາຕານທີ່ກ່າວຮ້າຍພຣະລັກສະນະຂອງພຣະເຈົ້າ ແລະ ການປົກຄອງຂອງພຣະອົງກໍປາກົດວ່າບໍ່ເປັນຄວາມຈິງ. ມັນໄດ້ກ່າວຫາພຣະເຈົ້າວ່າການຮຽກຮ້ອງຜູ້ທີ່ພຣະອົງຊົງສ້າງໃຫ້ຍິນຍອມເຊື່ອຟັງພຣະອົງກໍຍ້ອນວ່າຕ້ອງການໃຫ້ມີຜູ້ຍ້ອງຍໍສັນລະເສີນ. ມັນໃສ່ຮ້າຍວ່າ ພຣະເຈົ້າຊົງຮຽກຮ້ອງໃຫ້ທຸກຊີວິດຕ້ອງຮູ້ຈັກເສຍສະຫຼະ ໃນຂະນະທີ່ພຣະອົງເອງບໍ່ມີການເສຍສະຫຼະເລີຍ. ບັດນີ້ໄດ້ປາກົດແຈ້ງວ່າພຣະເຈົ້າຜູ້ຊົງຄອບຄອງຈັກກະວານຊົງເສຍສະຫຼະຄັ້ງຍິ່ງໃຫຍ່ທີ່ສຸດເພື່ອຊ່ວຍມະນຸດສະໂລກຜູ້ຫຼົງຜິດໃຫ້ໄດ້ຮັບຄວາມລອດ. ດ້ວຍວ່າ “ພຣະເຈົ້າຜູ້ຊົງສະຖິດຢູ່ໃນອົງພຣະຄຣິສ ໄດ້ຊົງກະທຳໃຫ້ມະນຸດຄືນດີກັນກັບພຣະອົງ.” (2 ໂກຣິນໂທ 5:19 L1972). ນອກຈາກນັ້ນກໍເຫັນໄດ້ຢ່າງແຈ່ມແຈ້ງວ່າໃນຂະນະທີ່ລູຊີເຟີເປີດປະຕູໃຫ້ຄວາມບາບເຂົ້າມາໂດຍຄວາມປາຖະໜາກຽດຕິຍົດ ແລະ ອໍານາດສູງສຸດ, ພຣະຄຣິສຊົງຖ່ອມພຣະອົງລົງ ແລະ ຊົງເຊື່ອຟັງຈົນເຖິງຄວາມຕາຍກໍເພື່ອທຳລາຍບາບນັ້ນເອງ. {GC 502.2}

## {GC 502.3}

ພຣະເຈົ້າຊົງສຳແດງຄວາມກຽດຊັງຕໍ່ຫຼັກການຂອງການກະບົດ. ທົ່ວທັງສະຫວັນໄດ້ເຫັນຄວາມຍຸດຕິທໍາຂອງພຣະອົງທັງໃນການກ່າວໂທດຊາຕານ ແລະ ໃນການໄຖ່ມະນຸດໃຫ້ລອດ. ທີ່ຜ່ານມາລູຊິເຟີປະກາດວ່າຖ້າກົດບັນຍັດຂອງພຣະເຈົ້າປ່ຽນແປງບໍ່ໄດ້ ແລະ ບໍ່ມີການຍົກໂທດ, ສະແດງວ່າທຸກຄົນທີ່ລະເມີດຕໍ່ກົດບັນຍັດນັ້ນຈະຕ້ອງຖືກຕັດຂາດຈາກການເປັນທີ່ພໍໃຈຂອງພຣະຜູ້ສ້າງຕະຫຼອດການ. ມັນອ້າງວ່າ ມະນຸດສະໂລກທີ່ຕົກສູ່ຄວາມບາບນັ້ນບໍ່ສາມາດໄຖ່ຄືນໄດ້, ສະນັ້ນມັນຈຶ່ງບໍ່ມີຄວາມຜິດທີ່ຖືວ່າມະນຸດເປັນເຫຍື່ອຂອງມັນ. ແຕ່ການສິ້ນພຣະຊົນຂອງພຣະຄຣິສເປັນຂໍ້ໂຕ້ແຍ້ງເພື່ອມະນຸດສະໂລກທີ່ຊາຕານບໍ່ສາມາດລຶບລ້າງໄດ້. ການລົງໂທດຕາມກົດບັນຍັດໄດ້ຕົກໃສ່ພຣະອົງຜູ້ທີ່ເທົ່າທຽມກັບພຣະເຈົ້າ, ມະນຸດຈຶ່ງເປັນອິດສະຫຼະທີ່ຈະຮັບເອົາຄວາມຊອບທໍາຂອງພຣະຄຣິສ ແລະໂດຍຊີວິດທີ່ນອບນ້ອມຖ່ອມຕົນທີ່ຮັບຮູ້ເຖິງຄວາມບາບຈະໄດ້ມີໄຊຊະນະເໜືອອໍານາດຂອງຊາຕານ, ດັ່ງທີ່ພຣະບຸດຂອງພຣະເຈົ້າໄດ້ມີໄຊຊະນະ. ດັ່ງນັ້ນພຣະເຈົ້າ “ຊົງເປັນຜູ້ຍຸຕິທຳ ແລະຊົງໂຜດຜູ້ທີ່ເຊື່ອໃນພຣະເຢຊູເຈົ້າເປັນຜູ້ຊອບທຳດ້ວຍ” (ໂຣມ 3:26). {GC 502.3}

## {GC 503.1}

ແຕ່ການທີ່ພຣະຄຣິສສະເດັດມາຮັບຄວາມທຸກທໍລະມານຈົນຕາຍໃນໂລກນີ້ບໍ່ແມ່ນເພື່ອໄຖ່ບາບຂອງມະນຸດພຽງຢ່າງດ່ຽວ. ພຣະອົງສະເດັດມາເພື່ອ “ເຊີດຊູກົດບັນຍັດ ແລະ ເຮັດໃຫ້ກົດບັນຍັດນັ້ນມີກຽດ.” (ເອຊາຍາ 42:21). ການທີ່ພຣະອົງຊົງສຳແດງເຖິງສະພາດທີ່ບໍ່ອາດປ່ຽນແປງໄດ້ແຫ່ງກົດບັນຍັດຂອງພຣະເຈົ້າບໍ່ແມ່ນເພື່ອມະນຸດຈະໄດ້ເຂົ້າໃຈກົດບັນຍັດໃຫ້ຖືກຕ້ອງເທົ່ານັ້ນ ແຕ່ເພື່ອເປີດເຜີຍໃຫ້ແກ່ຜູ້ອາໄສໃນໂລກອື່ນໆ ທົ່ວຈັກກະວານດ້ວຍ. ຖ້າຫາກວ່າກົດບັນຍັດຂອງພຣະເຈົ້າສາມາດປັບປ່ຽນແກ້ໄຂໄດ້, ພຣະບຸດຂອງພຣະເຈົ້າບໍ່ຈໍາເປັນຕ້ອງສະຫຼະຊີວິດຂອງພຣະອົງເພື່ອຊົດໃຊ້ໂທດທີ່ມະນຸດລ່ວງລະເມີດກົດບັນຍັດນັ້ນ. ການສິ້ນພຣະຊົນຂອງພຣະຄຣິສພິສູດວ່າກົດບັນຍັດຂອງພຣະເຈົ້າປ່ຽນແປງບໍ່ໄດ້. ຄວາມຮັກອັນບໍ່ມີຂອບເຂດທີ່ກະຕຸນໃຫ້ພຣະບິດາ ແລະ ພຣະບຸດເສຍສະຫຼະເພື່ອໄຖ່ບາບຂອງມະນຸດໄດ້ສຳແດງແກ່ທຸກຊີວິດໃນຈັກກະວານໃຫ້ເຫັນວ່າ ຄວາມຍຸດຕິທຳ ແລະ ພຣະເມດຕາເປັນຮາກຖານແຫ່ງກົດບັນຍັດ ແລະ ການປົກຄອງຂອງພຣະເຈົ້າ ເຊິ່ງມີແຕ່ແຜນການຊົງໄຖ່ມະນຸດໃຫ້ລອດທີ່ສາມາດສະແດງເຖິງເລື່ອງດັ່ງກ່າວໄດ້. {GC 503.1}

## {GC 503.2}

ເມື່ອການລົງໂທດຕາມການພິພາກສາສິ້ນສຸດລົງ ຈະປາກົດໃຫ້ເຫັນວ່າບໍ່ມີຄຳແກ້ຕົວໃຫ້ກັບຄວາມບາບ. ເມື່ອພຣະເຈົ້າຜູ້ຊົງພິພາກສາສາກົນລະໂລກຈະຖາມຊາຕານວ່າ, ‘ເພາະເຫດໃດເຈົ້າຈຶ່ງໄດ້ກະບົດຕໍ່ເຮົາ? ເປັນຫຍັງເຈົ້າຈຶ່ງປຸ້ນເອົາຄົນຈາກອານາຈັກຂອງເຮົາ?’ ມັນຈະບໍ່ມີຄຳຕອບ. ປາກທຸກຄົນທ່າມກາງຝູງຊົນຝ່າຍກະບົດຈະປິດມິດ, ພວກເຂົາຈະບໍ່ມີຄຳເວົ້າ. {GC 503.2}

## {GC 503.3}

ໄມ້ກາງແຂນແຫ່ງຄານວາຣີປະກາດວ່າກົດບົນຍັດຂອງພຣະເຈົ້າບໍ່ສາມາດປ່ຽນແປງໄດ້ ແລະໃນຂະນະດຽວກັນກໍປະກາດຕໍ່ທຸກຊີວິດໃນຈັກກະບານວ່າ ຄ່າຈ້າງຂອງຄວາມບາບຄືຄວາມຕາຍ. ພຣະຜູ້ຊ່ວຍໃຫ້ລອດຊົງຮ້ອງຂຶ້ນໃນຂະນະທີ່ກຳລັງສິ້ນໃຈວ່າ “ສໍາເລັດແລ້ວ.” ຄຳຮ້ອງນີ້ເປັນໝາຍສຳຄັນວ່າ ຊາຕານຈະຕ້ອງຕາຍ. ການຕໍ່ສູ້ລະຫວ່າງຊາຕານກັບພຣະເຈົ້າທີ່ດຳເນີນມາເປັນເວລາດົນນານກໍໄດ້ຖືກຕັດສິນຊີ້ຂາດໃນຕອນນັ້ນ; ຕັ້ງແຕ່ນັ້ນມາຈຶ່ງເປັນທີ່ແນ່ນອນວ່າ ຄວາມຊົ່ວຮ້າຍຈະຖືກລຶບລ້າງຢ່າງສິ້ນເຊິງໃນທີ່ສຸດ. ພຣະບຸດຂອງພຣະເຈົ້າໄດ້ຜ່ານຄວາມຕາຍ, ເພື່ອວ່າ “ໂດຍທາງຄວາມຕາຍນັ້ນ ພຣະອົງຈະໄດ້ຊົງທຳລາຍຜູ້ທີ່ມີອຳນາດແຫ່ງຄວາມຕາຍ ຄືມານຮ້າຍ.” (ເຮັບເຣີ 2:14). ຄວາມປາຖະໜາຂອງລູຊິເຟີທີ່ຢາກໄດ້ຮັບການຍົກຍ້ອງເຊີດຊູນັ້ນເປັນເຫດໃຫ້ມັນກ່າວວ່າ: “ຂ້ອຍຈະ…ຕັ້ງບັນລັງຂອງຂ້ອຍໄວ້ໃນທີ່ສູງສຸດເໜືອດວງດາວຕ່າງໆ…ຂ້ອຍຈະຕ້ອງ…ເປັນດັ່ງອົງຊົງຣິດອຳນາດຍິ່ງໃຫຍ່.” (ເອຊາຢາ 14:13,14). ພຣະເຈົ້າຊົງປະກາດວ່າ: “ເຮົາຈະກະທຳໃຫ້ເຈົ້າເປັນເຖົ້າຖ່ານໄປເທິງແຜ່ນດິນໂລກ…ເຈົ້າຈະສິ້ນສູນລົງ…ແລະຈະບໍ່ດຳລົງຢູ່ອີກຕໍ່ໄປເປັນນິດ.” (ເອເຊກຽນ 28:18, 19 TKJV). “ພຣະເຈົ້າຢາເວຊົງຣິດອຳນາດຍິ່ງໃຫຍ່ກ່າວວ່າ, ‘ວັນນັ້ນກຳລັງມາເຖິງ ຄືມື້ທີ່ຄົນຈອງຫອງ ແລະ ຄົນຊົ່ວທຸກຄົນຈະຖືກໄຟເຜົາດັ່ງເຟືອງ. ໃນວັນນັ້ນ ພວກເຂົາຈະຖືກໄຟເຜົາ ແລະຈະບໍ່ມີຫຍັງເຫຼືອຢູ່ເລີຍ.’” (ມາລາກີ 4:1). {GC 503.3}

## {GC 504.1}

ໃນຄາວສຸດທ້າຍນັ້ນຈັກກະວານທັງໝົດຈະເປັນພະຍານເຖິງທາດແທ້ ແລະ ຜົນຂອງຄວາມບາບ. ຖ້າພຣະເຈົ້າໄດ້ກຳຈັດຄວາມບາບຢ່າງສິ້ນເຊິງຕັ້ງແຕ່ຕອນທຳອິດກໍຄົງເປັນເຫດໃຫ້ເຫຼົ່າທູດສະຫວັນຢ້ານກົວພຣະເຈົ້າ ແລະ ບໍ່ຖວາຍກຽດແດ່ພຣະອົງ; ແຕ່ເມື່ອສິ້ນສຸດການພິພາກສາລົງໂທດຄວາມບາບນັ້ນ ທຸກຊີວິດໃນຈັກກະວານທີ່ເຮັດຕາມນ້ຳພຣະໄທຂອງພຣະເຈົ້າດ້ວຍຄວາມຊົມຊື່ນຍິນດີ ຄືບັນດາຜູ້ທີ່ມີກົດບັນຍັດຂອງພຣະອົງຈາລຶກໄວ້ໃນໃຈຈະເຫັນວ່າ ການທຳລາຍຄວາມບາບນັ້ນເປັນໄປຕາມຄວາມຮັກຂອງພຣະເຈົ້າ ແລະທຸກຄົນຄວນຖວາຍກຽດແດ່ພຣະອົງ. ຄວາມຊົ່ວຈະບໍ່ເກີດຂຶ້ນອີກຈັກເທື່ອ. ພຣະຄໍາຂອງພຣະເຈົ້າຂຽນໄວ້ວ່າ: “ຄວາມທຸກຍາກຈະບໍ່ປາກົດຂຶ້ນເປັນຄັ້ງທີ່ສອງ.” (ນາຮູມ 1:9 THSV). ຊາຕານຫາວ່າກົດບັນຍັດຂອງພຣະເຈົ້າເປັນແອກແຫ່ງການເປັນຂ້າທາດ, ແຕ່ສຸດທ້າຍກົດບັນຍັດນັ້ນຈະໄດ້ຮັບກຽດໃນຖານະກົດແຫ່ງເສລີພາບ. ເມື່ອທຸກຊີວິດໄດ້ຜ່ານການທົດສອບ ແລະໄດ້ຮັບການພິສູດແລ້ວ ກໍຈະບໍ່ມີວັນໄດ້ປະຖິ້ມຄວາມຈົງຮັກພັກດີຕໍ່ພຣະເຈົ້າອີກ ເພາະຄວາມຮັກອັນບໍ່ມີຂອບເຂດ ແລະ ສະຕິປັນຍາອັນບໍ່ມີຈຳກັດຂອງພຣະອົງໄດ້ປາກົດຕໍ່ໜ້າພວກເຂົາຢ່າງເຕັມທີ່ແລ້ວ. {GC 504.1}
