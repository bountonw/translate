---
chapter:
  number: 14
  title:
    lo: ນັກປະຕິຮູບຊາວອັງກິດລຸ້ນຫຼັງ
    en: Later English Reformers
---

## {GC 245.1}

### ພຣະວິນຍານຊົງກະຕຸ້ນທ່ານທິນເດວໃຫ້ແປພຣະຄຳພີ

ໃນຂະນະທີ່ລູເທີກໍາລັງໄຂພຣະຄໍາພີທີ່ຖືກປິດໄວ້ໃຫ້ແກ່ຊາວເຢຍຣະມັນ, ພຣະວິນຍານຂອງພຣະເຈົ້າຊົງກະຕຸ້ນທິນເດວໃຫ້ເຮັດແບບດຽວກັນສຳລັບປະເທດອັງກິດ. ພຣະຄຳພີແປເປັນພາສາອັງກິດຂອງໄວຄຼິບຖືກແປມາຈາກສະບັບພາສາລາຕິນເຊິ່ງມີຂໍ້ຜິດພາດຫຼາຍຢ່າງ. ນອກຈາກນັ້ນມັນບໍ່ເຄີຍໄດ້ຮັບການຕີພິມ ແລະ ລາຄາສໍາເນົາສະບັບລອກລາຍມືແພງເກີນໄປຈົນມີໜອຍຄົນນອກຈາກຄົນຮັ່ງມີ ຫຼື ພວກຂຸນນາງທີ່ສາມາດຊື້ໄດ້; ຊ້ຳບໍ່ໜຳາມັນຖືກຄຣິສຕະຈັກໂຣມຫ້າມຢ່າງເດັດຂາດ, ເພາະເຫດເຫຼົ່ານີ້ພຣະຄຳພີຂອງໄວຄຼິບຈຶ່ງມີການແຜ່ກະຈາຍໄດ້ໜ້ອຍ. ໃນປີ ຄ.ສ. 1516, ໜຶ່ງປີກ່ອນລູເທີຕິດປະກາດມາດຕາຂອງເພິ່ນ, ເອີຣັສມາສໄດ້ຈັດພິມພຣະຄຳພີໃໝ່ເປັນພາສາກຣີກ ແລະ ພາສາລາຕິນ. ນັບເປັນຄັ້ງທຳອິດທີ່ພຣະຄໍາຂອງພຣະເຈົ້າໄດ້ຖືກພິມອອກເປັນພາສາເດີມ. ໃນສະບັບນີ້ມີການແກ້ໄຂຂໍ້ຜິດພາດຫຼາຍຢ່າງຂອງສະບັບກ່ອນໆ ແລະ ເນື້ອຫາຖືກປັບປຸງໃຫ້ຈະແຈ້ງກວ່າເກົ່າ. ພຣະຄຳພີໃໝ່ສະບັບພາສາກຣີກຂອງເອີຣັສມາສຊ່ວຍນຳພາຄົນທີ່ມີການສຶກສາໃຫ້ຮູ້ຈັກຄວາມຈິງໄດ້ດີຂຶ້ນ ແລະ ເປັນແຮງກະຕຸ້ນໃຫ້ແກ່ວຽກງານການປະຕິຮູບ. ແຕ່ສ່ວນຫຼາຍປະຊາຊົນທົ່ວໄປຍັງບໍ່ສາມາດເຂົ້າເຖິງພຣະຄໍາຂອງພຣະເຈົ້າໄດ້. ທິນເດວຈຶ່ງຮັບໜ້າທີ່ສານຕໍ່ວຽກງານ ຂອງໄວຄຼິບໃນການໃຫ້ພຣະຄຳພີແກ່ຄົນຮ່ວມຊາດ. {GC 245.1}

## {GC 245.2}

ເພິ່ນເປັນນັກຄົ້ນຄວ້າທີ່ສະແຫວງຫາຄວາມຈິງຢ່າງກະຕືລືລົ້ນ ແລະ ໄດ້ຮັບເຊື່ອຂ່າວປະເສີດຜ່ານການອ່ານພຣະຄໍາພີພາສາກຣີກຂອງເອີຣັສມາສ. ເພິ່ນປະກາດຄວາມເຊື່ອຂອງຕົນຢ່າງບໍ່ຢ້ານກົວ ແລະ ໄດ້ຢືນຢັນວ່າ ຄໍາສອນທຸກຢ່າງຕ້ອງໄດ້ຮັບການກວດສອບໂດຍພຣະຄຳພີ. ສຳລັບຂໍ້ອ້າງຂອງຄົນທີ່ຢູ່ຝ່າຍສັນຕະປາປາທີ່ວ່າຄຣິສຕະຈັກເປັນຜູ້ໃຫ້ພຣະຄຳພີ ແລະ ມີແຕ່ຄຣິສຕະຈັກເທົ່ານັ້ນທີ່ສາມາດອະທິບາຍພຣະຄຳພີໄດ້ນັ້ນ, ທິນເດວກໍຕອບວ່າ: "ເຈົ້າຮູ້ບໍວ່າໃຜສອນນົກອິນຊີໃຫ້ຊອກຫາເຫຍື່ອຂອງມັນ? ນັ້ນແຫຼະ, ພຣະເຈົ້າອົງດຽວກັນນັ້ນໄດ້ສອນລູກໆ ທີ່ຫິວໂຫຍຂອງພຣະອົງໃຫ້ພົບເຫັນພຣະບິດາຂອງພວກເຂົາຢູ່ໃນພຣະຄໍາຂອງພຣະອົງ. ແທນທີ່ພວກເຈົ້າຈະເປັນຜູ້ໃຫ້ພຣະຄໍາພີ, ພວກເຈົ້າແມ່ນຜູ້ທີ່ເຊື່ອງມັນໄວ້ຈາກພວກເຮົາຕ່າງຫາກ; ແມ່ນພວກເຈົ້າທີ່ເຜົາຄົນທັງຫຼາຍທີ່ສອນພຣະຄຳພີ ແລະ ຖ້າເຮັດໄດ້ ພວກເຈົ້າຈະເຜົາພຣະຄໍາພີເອງດ້ວຍ.” (ໂດບິນເຍ, ປະຫວັດການປະຕິຮູບສາສະໜາໃນສະຕະວັດທີ 16, ເຫຼັ້ມ 10, ບົດ 4). {GC 245.2}

## {GC 246.1}

ຄົນທັງຫຼາຍພາກັນສົນໃຈການປະກາດຂອງທິນເດວ ແລະ ມີຫຼາຍຄົນຍອມຮັບຄວາມຈິງ. ແຕ່ພວກບາດຫຼວງຕື່ນຕົວຢູ່ ແລະ ທັນທີທີ່ເພິ່ນຍ້າຍໄປປະກາດໃນບ່ອນໃໝ່ພວກເຂົາກໍໃຊ້ວິທີຂົ່ມຂູ່ ແລະ ການປິດເປືອນເພື່ອທໍາລາຍຜົນງານຂອງເພິ່ນ. ຫຼາຍຕໍ່ຫຼາຍເທື່ອພວກເຂົາໄດ້ປະສົບຜົນສໍາເລັດ. ເພິ່ນຈຶ່ງຮ້ອງອອກມາວ່າ “ຈະເຮັດແນວໃດດີ?” “ໃນຂະນະທີ່ຂ້ອຍຫວ່ານຢູ່ບ່ອນໜຶ່ງ, ສັດຕູກໍໄປທໍາລາຍທົ່ງນາທີ່ຂ້ອຍຫາກໍຈາກໄປ. ຂ້ອຍບໍ່ສາມາດຢູ່ທຸກຫົນທຸກແຫ່ງ. ໂອ້! ຖ້າຄຣິສຕຽນມີພຣະຄຳພີໃນພາສາຂອງພວກເຂົາເອງ ພວກເຂົາກໍຈະສາມາດທົນທານຕໍ່ນັກປັ່ນຫົວເຫຼົ່ານີ້ດ້ວຍຕົນເອງໄດ້. ຖ້າປາສະຈາກພຣະຄຳພີແລ້ວ ເປັນໄປບໍ່ໄດ້ທີ່ຈະສອນສະມາຊິກໃຫ້ຢຶດໝັ້ນໃນຄວາມຈິງ.” (ໂດບິນເຍ, ປະຫວັດການປະຕິຮູບສາສະໜາໃນສະຕະວັດທີ 16, ເຫຼັ້ມ 10, ບົດ 4). {GC 246.1}

## {GC 246.2}

ບັດນີ້ທິນເດວໄດ້ເປົ້າປະສົງໃໝ່. ເພິ່ນກ່າວວ່າ: “ບົດເພງສັນລະເສີນທີ່ຄົນອິດສະຣາເອນຮ້ອງກັນໃນພຣະວິຫານຂອງພຣະເຢໂຮວາ ແມ່ນໄດ້ຮ້ອງໃນພາສາຂອງຊາດອິດສະຣາເອນ, ແລ້ວຂ່າວປະເສີດຈະບໍ່ເວົ້າອອກມາເປັນພາສາອັງກິດທ່າມກາງພວກເຮົາບໍ?… ຈະຄຣິສຕະຈັກຮັບແສງສະຫວ່າງໃນຍອມທ່ຽງວັນໜ້ອຍກວ່າຕອນຮຸ່ງເຊົ້າບໍ?… ຄຣິສຕຽນຕ້ອງອ່ານພຣະຄຳພີໃໝ່ໃນພາສາແມ່ຂອງພວກເຂົາ.” ພວກນັກສາສະໜາສາດ ແລະ ພວກອາຈານຂອງຄຣິສຕະຈັກຂັດແຍ້ງກັນເອງ. ມີແຕ່ພຣະຄຳພີເທົ່ານັ້ນທີ່ສາມາດນຳມະນຸດເຖິງຄວາມຈິງໄດ້. “ສະມາຊິກຄົນໜຶ່ງນິຍົມນັກສາສະໜາສາດຜູ້ໜຶ່ງ ໃນຂະນະທີ່ສະມາຊິກຄົນອື່ນນິຍົມອີກຄົນໜຶ່ງ…. ງານຂຽນຂອງນັກວິຊາການແຕ່ລະຄົນຂັດແຍ້ງກັນ. ແລ້ວພວກເຮົາຈະຈຳແນກຄົນທີ່ເວົ້າຖືກຈາກຄົນທີ່ເວົ້າຜິດໄດ້ແນວໃດ?… ໄດ້ແນວໃດໜໍ?… ໄດ້ຢ່າງແນ່ນອນ ໂດຍການນຳໃຊ້ພຣະຄໍາຂອງພຣະເຈົ້າ.” (ໂດບິນເຍ, ປະຫວັດການປະຕິຮູບສາສະໜາໃນສະຕະວັດທີ 16, ເຫຼັ້ມ 10, ບົດ 4). {GC 246.2}

## {GC 246.3}

ຫຼັງຈາກນັ້ນບໍ່ດົນມີນັກສາສະໜາສາດກາໂຕລິກທີ່ຮຽນສູງຄົນໜຶ່ງມາໂຕ້ຖຽງກັບທິນເດວວ່າ: “ຖ້າຕ້ອງເລືອກແລ້ວ ໃຫ້ຂາກກົດບັນຍັດຂອງພຣະເຈົ້າຍັງດີກວ່າທີ່ຈະຂາດບັນຍັດຂອງສັນຕະປາປາ.” ທິນເດວຕອບວ່າ: “ຂ້າພະເຈົ້າຂໍປະຕິເສດສັນຕະປາປາ ແລະກົດບັນຍັດທັງໝົດຂອງເພິ່ນ; ຖ້າພຣະເຈົ້າຊົງໄວ້ຊີວິດຂອງຂ້າພະເຈົ້າແລ້ວ ບໍ່ດົນຈາກນີ້ໄປຂ້າພະເຈົ້າຈະໃຫ້ເດັກຊາຍໄຖນາຮຽນຮູ້ພຣະຄໍາພີຫຼາຍກວ່າເຈົ້າ.” (ແອນເດີສັນ, ປະຫວັດພຣະຄຳພີພາສາອັງກິດ, ໜ້າ19). {GC 246.3}

## {GC 246.4}

ຄຳນີ້ເປັນການຕອກຢ້ຳເປົ່າປະສົງຂອງເພິ່ນທີ່ຈະແປພຣະຄໍາພໃໝ່ໃຫ້ປະຊາຊົນໃນພາສາຂອງພວກເຂົາເອງ, ເພິ່ນຈຶ່ງລົງມືເຮັດວຽກງານນີ້ທັນທີ. ເມື່ອການກົດຂີ່ຂົ່ມເຫັງເປັນເຫດໃຫ້ເພິ່ນຕ້ອງໜີອອກຈາກບ້ານ, ເພິ່ນກໍໄປຢູ່ນະຄອນລອນດອນ ແລະ ສານຕໍ່ການແປຢູ່ທີ່ນັ້ນເປັນເວລາຊ່ວງໜຶ່ງ. ແຕ່ຄວາມຮຸນແຮງຂອງພວກຝ່າຍສັນຕະປາປາເປັນເຫດໃຫ້ເພິ່ນຕ້ອງໜີອີກ. ເບິ່ງຄືວ່າປະເທດອັງກິດທັງໝົດໄດ້ປິດລົງສຳລັບທິນເດວ, ຈຶ່ງຕັດສິນໃຈໄປລີ້ໄພຢູ່ປະເທດເຢຍລະມັນ. ແລ້ວເພິ່ນກໍເລີ່ມພິມພຣະຄໍາພີໃໝ່ເປັນພາສາອັງກິດທີ່ນັ້ນ. ການພິມດັ່ງກ່າວຖືກຢຸດຢັ້ງ 2 ເທື່ອ, ແຕ່ເມື່ອຖືກຫ້າມພິມໃນເມືອງໜຶ່ງເພິ່ນກໍຍ້າຍໄປອີກເມືອງໜຶ່ງ. ໃນທີ່ສຸດລາວກໍໄປຢູ່ເມືອງເວີມເຊິ່ງເປັນບ່ອນທີ່ລູເທີປົກປ້ອງຂ່າວປະເສີດຕໍ່ໜ້າສະພາກ່ອນໜ້ານັ້ນບໍ່ເທົ່າໃດປີ. ຢູ່ເມືອງເວີມມີຄົນສະໜັບສະໜູນການປະຕິຮູບຫຼາຍຄົນ; ທິນເດວກໍຢູ່ທີ່ນັ້ນເພື່ອສືບຕໍ່ວຽກງານໂດຍບໍ່ມີສິ່ງໃດຂັດຂວາງອີກ. ໃນບໍ່ຊ້າມີການພິມພຣະຄໍາພີໃໝ່ 3,000 ເຫຼັ້ມ ແລະ ໃນປີດຽວກັນກໍມີການຕີພິມອີກ(ລອບ/ເທື່ອ)ໜຶ່ງ. {GC 246.4}

## {GC 247.1}

ທິນເດວສືບຕໍ່ເຮັດວຽກດ້ວຍຄວາມພາກພຽນ ແລະ ຄວາມກະຕືລືລົ້ນ. ເຖິງແມ່ນວ່າເຈົ້າໜ້າທີ່ອັງກິດໄດ້ເຝົ້າຍາມທ່າເຮືອດ້ວຍຄວາມລະມັດລະວັງເປັນພິເສດ, ແຕ່ພຣະຄໍາຂອງພຣະເຈົ້າໄດ້ຖືກນຳສົ່ງໄປທີ່ນະຄອນລອນດອນດ້ວຍວິທີຕ່າງໆ ແລະ ຈາກທີ່ນັ້ນກໍຖືກແຜ່ກະຈາຍໄປທົ່ວປະເທດ. ພວກຝ່າຍສັນຕະປາປາພະຍາຍາມປົກປິດສັດຈະທຳ, ແຕ່ບໍ່ມີປະໂຫຍດ. ມີຄັ້ງໜຶ່ງທີ່ເຈົ້າຄະນະເມືອງເດີຮາມ (Durham) ກວ້ານຊື້ພຣະຄຳພີທຸກເຫຼັ້ມຈາກຮ້ານໜັງສືເພື່ອທຳງາຍຖິ້ມ ໂດຍທີ່ເຈົ້າຂອງຮ້ານເປັນໝູ່ເພື່ອນຂອງທິນເດວ; ເຈົ້າຄະນະຜູ້ນັ້ນຄິດວ່າວິທີນີ້ຈະຂັດຂວາງການເຜີຍແຜ່. ແຕ່ກົງກັນຂ້າມ, ເງິນທີ່ໄດ້ນັ້ນກໍຖືກນຳໄປຊື້ວັດຖຸດິບສໍາລັບສະບັບໃໝ່ທີ່ໄດ້ຮັບການປັບປຸງໃຫ້ດີຂຶ້ນ ເຊິ່ງຖ້າບໍ່ແມ່ນຍ້ອນເງິນຈາກເຈົ້າຄະນະຄົນນັ້ນແລ້ວຄົງບໍ່ສາມາດພິມອອກໄດ້. ຕໍ່ມາເມື່ອທິນເດວຖືກຈັບຂັງຄຸກ, ເຈົ້າໜ້າທີ່ບອກວ່າຖ້າເປີດເຜີຍຊື່ທຸກຄົນທີ່ໃຫ້ທຶນພິມພຣະຄຳພີແລ້ວ ກໍຈະປ່ອຍເປັນອິດສະຫຼະ. ທິນເດວຕອບວ່າ ແມ່ນເຈົ້າຄະນະເມືອງເດີຮາມທີ່ໃຫ້ທຶນຫຼາຍກວ່າຄົນອື່ນທັງໝົດ, ເພາະການກວ້ານຊື້ພຣະຄຳພີທີ່ເຫຼືອຢູ່ໃນລາຄາແພງຊ່ວຍທິນເດວໃຫ້ມີກຳລັງໃຈສານຕໍ່. {GC 247.1}

## {GC 247.2}

ທິນເດວຖືກທໍລະຍົດໃຫ້ຕົກຢູ່ໃນມືຂອງສັດຕູ ແລະ ມີຄັ້ງໜຶ່ງທີ່ຖືກຈໍາຄຸກເປັນເວລາຫຼາຍເດືອນ. ໃນທີ່ສຸດເພິ່ນຖືກຂ້າຍ້ອນການເປັນພະຍານຝ່າຍຄວາມຈິງ, ແຕ່ທະຫານຝ່າຍສັດຈະທຳສາມາດນຳໃຊ້ອາວຸດທີ່ເພິ່ນໄດ້ຕຽມໄວ້ເພື່ອຕໍ່ສູ້ໃນແຕ່ລະສະຕະວັດຈົນເຖິງສະໄໝຂອງພວກເຮົາ. {GC 247.2}

## {GC 248.1}

### ຄວາມສຳຄັນຂອງພຣະຄຳພີ

ສ່ວນລາຕິເມີກໍເທດສະໜາຢືນຢັນວ່າພຣະຄຳພີຄວນໄດ້ຮັບການອ່ານເປັນພາສາຂອງປະຊາຊົນ, ໂດຍກ່າວວ່າ, ຜູ້ຂຽນພຣະຄໍາພີນັ້ນ, “ຄືພຣະເຈົ້າເອງ”; ສະນັ້ນພຣະຄໍາພີຈຶ່ງມີຣິດອຳນາດຂອງພຣະເຈົ້າ ແລະ ຈະດຳລົງຢູ່ຕະຫຼອດນິຣັນເໝືອນພຣະອົງ. “ບໍ່ມີກະສັດ, ຈັກກະພັດ, ເຈົ້າໜ້າທີ່ ຫຼື ຜູ້ປົກຄອງຄົນໃດ…ທີ່ບໍ່ຕ້ອງເຊື່ອຟັງ…ພຣະຄໍາອັນສັກສິດຂອງພຣະເຈົ້າ.” "ຢ່າໃຫ້ພວກເຮົາໄດ້ຫຼົງໄປຈາກທາງ ແຕ່ໃຫ້ພຣະຄໍາຂອງພຣະເຈົ້າຊີ້ນໍາພວກເຮົາ, ຢ່າໃຫ້ເຮົາຕາມທາງຂອງ…ບັນພະບຸລຸດ ຫຼືສະແຫວງຫາສິ່ງທີ່ພວກເຂົາສະແຫວງຫາ, ແຕ່ໃຫ້ພວກເຮົາສະແຫວງຫາສິ່ງທີ່ພວກເຂົາຄວນໄດ້ເຮັດ.” (ຮິວ ລາຕິເມີ, “ຄໍາເທດສະໜາທໍາອິດໄດ້ປະກາດຕໍ່ໜ້າກະສັດເອັດເວີດທີ 6.)” {GC 248.1}

## {GC 248.2}

ນອກຈາກລາຕິເມີແລ້ວກໍມີບາເນດ ແລະ ຟຣິດ, ເພື່ອນທີ່ສັດຊື່ຂອງທິນເດວ, ທີ່ລຸກຂຶ້ນມາປົກປ້ອງຄວາມຈິງ. ແລ້ວຕໍ່ມາກໍມີພີ່ນ້ອງຣິດລີ ແລະ ເຄນເມີ. ຜູ້ນໍາການປະຕິຮູບໃນປະເທດອັງກິດເຫຼົ່ານີ້ແມ່ນຜູ້ຊາຍທີ່ມີການສຶກສາ; ພວກເຂົາສ່ວນຫຼາຍເຄີຍໄດ້ຮັບການ(ຍ້ອງຍໍ/ຍົກຍ້ອງ)ວ່າເປັນຄົນທີ່ມີຄວາມກະຕືລືລົ້ນໃນຄຣິສຕະຈັກໂຣມ. ພວກເຂົາມາຕໍ່ຕ້ານລະບອບສັນຕະປາປາຍ້ອນວ່າຮູ້ຈັກຄວາມຜິດພ້ຽນຂອງ “ສັນຕະສຳນັກ.” ຄວາມຄຸ້ນເຄີຍ(ກ່ຽວກັບ/ເລື່ອງ)ຄວາມເລິກລັບແຫ່ງບາບີໂລນເຮັດໃຫ້ຄຳພະຍານຕໍ່ຕ້ານຄຣິສຕະຈັກໂຣມຂອງພວກເຂົາມີນ້ຳໜັກ. {GC 248.2}

## {GC 248.3}

ລາຕິເມີກ່າວວ່າ “ບັດນີ້ຂ້າພະເຈົ້າຈະຖາມຄໍາຖາມທີ່ແປກປະຫຼາດ. “ແມ່ນໃຜເປັນເຈົ້າຄະນະທີ ຫຼື ເຈົ້າໜ້າທີ່ສູງທີ່ດຸໝັ່ນທີ່ສຸດໃນປະເທດອັງກິດທັງໝົດ?… ຂ້າພະເຈົ້າເຫັນທ່ານທັງຫຼາຍຕັ້ງໃຈຟັງ, ຢາກໃຫ້ຂ້າພະເຈົ້າບອກຊື່ຂອງເພິ່ນ…. ຂ້າພະເຈົ້າຈະບອກພວກທ່ານວ່າ ແມ່ນພະຍາມານນັ້ນເອງ…. ມັນບໍ່ເຄີຍລະເວັ້ນຈາກໜ້າທີ່ຂອງມັນ; ມັນປະຈຳການຢູ່ຕະຫຼອດເວລາ…ບໍ່ເຄີຍປ່ອຍປະຄັນໄຖຂອງມັນຈັກເທື່ອ…. ມັນບໍ່ເຄີຍຢູ່ລ້າ, ຂ້າພະເຈົ້າຮັບຮອງໄດ້ເລີຍ…. ຖ້າພະຍາມານປະຈຳຢູ່ບ່ອນໄດ້…ທີ່ນັ້ນມີການເອົາປຶ້ມໜັງສືເກັບມ້ຽນ ແລະ ເອົາທຽນອອກມາແທນ, ມີການເອົາພຣະຄຳພີໄປຖິ້ມ ມາແທນດ້ວຍການນັບລູກປັດ, ມີການດັບແສງແຫ່ງຂ່າວປະເສີດ ແລ້ວຈູດທຽນແທນ ແມ່ນແຕ່ຕອນທ່ຽງກໍຍັງຈູດທຽນກັນ,…ມີການເອົາໄມ້ກາງແຂນຂອງພຣະຄຣິສລົງ ແລ້ວເກັບຄ່າໄຖ່ຄົນອອກຈາກແດນຊຳລະແທນ, …ແທນທີ່ຈະເອົາເສື້ອຜ້າໃຫ້ຄົນຍາກຈົນ ແລະ ຄົນພິການ ກໍມີການປະດັບຮູບເຄົາລົບແລະ ໂບດວິຫານໄວ້ຢ່າງງົດງາມ; ທັງໝົດນີ້ຄືການຍົກເອົາກົດ ແລະ ທຳນຽມຂອງມະນຸດຂຶ້ນ ໃນຂະນະທີ່ຢຽບທຳນຽມ ແລະ ພຣະຄຳອັນສັກສິດຂອງພຣະເຈົ້າລົງ… ໂອ້, ຢາກໃຫ້ເຈົ້າໜ້າທີ່ຄຣິສຕະຈັກມີຄວາມພາກພຽນທີ່ຈະຫວ່ານເມັດພືດແຫ່ງຄວາມຈິງເໝືອນທີ່ມານຊາຕານມີຄວາມດຸໝັ່ນໃນການະຫວ່ານເມັດຫຍ້າ!” (ຮິວ ລາຕິເມີ, “ຄໍາເທດສະໜາເລື່ອງຄັນໄຖ”.) {GC 248.3}

## {GC 249.1}

ຫຼັກການສຳຄັນທີ່ນັກປະຕິຮູບເຫຼົ່ານີ້ຢຶດໄວ້ ເປັນຫຼັກການດຽວກັນທີ່ພວກຊາວໂວດົວ, ໄວຄຼິບ, ຮັສ, ລູເທີ ແລະ ສວິງລີໄດ້ສອນ ພ້ອມດ້ວຍທຸກຄົນທີ່ຮ່ວມມືກັບພວກເຂົາ ນັ້ນຄືພຣະຄໍາພີເປັນບັນທັດຖານທີ່ບໍ່ຜິດພ້ຽງຂອງຄວາມເຊື່ອ ແລະ ການປະຕິບັດ. ພວກເຂົາປະຕິເສດບໍ່ຍອມຮັບວ່າສັນຕະປາປາ, ສະພາຕ່າງໆ, ງານຂຽນຂອງພວກບັນພະບຸລຸດ ແລະ ກະສັດທັງຫຼາຍມີສິດທິຄວບຄຸມຈິດສຳນຶກຜິດຊອບໃນເລື່ອງສາສະໜາ. ພຣະຄຳພີເປັນມາດຕະຖານຂອງຄົນເຫຼົ່ານີ້, ພວກເຂົາຈຶ່ງທົດສອບຄຳສອນ ແລະ ຂໍ້ອ້າງທຸກຢ່າງດ້ວຍພຣະຄຳພີ. ຄວາມເຊື່ອໃນພຣະເຈົ້າ ແລະ ພຣະຄໍາຂອງພຣະອົງເປັນແຮງກຳລັງໃຈໃຫ້ຊາຍຜູ້ບໍຣິສຸດເຫຼົ່ານີ້ໃນຂະນະທີ່ພວກເຂົາສະຫຼະຊີວິດຂອງຕົນທີ່ຫຼັກປະຫານ. ກ່ອນທີ່ແປວໄຟຈະດັບສຽງຂອງເພິ່ນໄປນັ້ນ ລາຕິເມີໄດ້ກ່າວກັບເພື່ອນທີ່ຖືກປະຫານຊີວິດພ້ອມກັບເພິ່ນວ່າ “ຈົ່ງມີກຳລັງໃຈເດີ້, ຂ້າພະເຈົ້າເຊື່ອວ່າ, ໂດຍພຣະຄຸນຂອງພຣະເຈົ້າ, ມື້ນີ້ພວກເຮົາຈະຈູດແສງທຽນໃນປະເທດອັງກິດທີ່ຈະບໍ່ມີວັນຖືກດັບມອດໄປໄດ້ເລີຍ.” (ຮວມຜົນງານຮິວ ລາຕິເມີ 1:8). {GC 249.1}

## {GC 249.2}

ໃນປະເທດສະກັອດແລນເມັດພືດແຫ່ງຄວາມຈິງທີ່ໂຄລຳບາກັບເພື່ອນຮ່ວມງານໄດ້ຫວ່ານນັ້ນບໍ່ເຄີຍຖືກທໍາລາຍໃຫ້ໝົດ. ຫຼັງຈາກຄຣິສຕະຈັກທັງຫຼາຍຂອງອັງກິດຍອມຈຳນົນຕໍ່ຄຣິສຕະຈັກໂຣມໄປແລ້ວ, ຄຣິສຕະຈັກຕ່າງໆ ໃນສະກັອດແລນຍັງສາມາດໄດ້ຮັກສາອິດສະລະພາບຂອງພວກເຂົາໄວ້ໄດ້ເປັນເວລາຫຼາຍຮ້ອຍປີ. ແຕ່ໃນສະຕະວັດທີ 12, ລະບອບສັນຕະປາປາຂຶ້ນມາມີອຳນາດທີ່ນັ້ນ ແລະ ບໍ່ມີປະເທດໃດທີ່ມັນໄດ້ປົກຄອງຢ່າງເດັດຂາດເທົ່າກັບປະເທັດສະກັອດແລນແລ້ວ. ບໍ່ມີບ່ອນໃດທີ່ມີຄວາມມືດມົວກວ່າປະເທດສະກັອດແລນ. ແຕ່ກໍຍັງມີແສງສະຫວ່າງສ່ອງເຂົ້າມາໃນຄວາມມືດມົວນັ້ນ ເຊິ່ງໃຫ້ຄວາມຫວັງວ່າວັນໃໝ່ກຳລັງຈະມາເຖິງ. ພວກລູກສິດຂອງໄວຄຼິບທີ່ເອີ້ນວ່າພວກໂລລາດໄດ້ເດີນທາງໄປສະກັອດແລນຈາກປະເທດອັງກິດພ້ອມດ້ວຍພຣະຄຳພີ ແລະ ຄໍາສອນຂອງໄວຄຼິບ; ສິ່ງເຫຼົ່ານີ້ຊ່ວຍຮັກສາຄວາມຮູ້ເລື່ອງຂ່າວປະເສີດເອົາໄວ້ ໂດຍໃນທຸກສະຕະວັດມີພະຍານ ແລະ ຜູ້ທີ່ຖືກຂ້າຕາຍເພາະຄວາມເຊື່ອໃນຂ່າວປະເສີດ. {GC 249.2}

## {GC 249.3}

ເມື່ອເລີ່ມຕົ້ນການປະຕິຮູບຄັ້ງໃຫຍ່ແຫ່ງສະຕະວັດທີ 16 ນັ້ນ ກໍມີງານຂຽນຂອງລູເທີ ແລ້ວຕາມດ້ວຍພຣະຄຳພີໃໝ່ສະບັບແປພາສາອັງກິດຂອງທິນເດວ. ຄົນເຫຼົ່ານີ້ເຄື່ອນໄຫວໂດຍທີ່ພວກຜູ້ນຳຂອງຄຣິສຕະຈັກໂຣມບໍ່ໄດ້ສັງເກດ ແລະ ໄດ້ຂຶ້ນເຂົາລົງຫ້ວຍເພື່ອສູມໄຟໃຫ້ແກ່ແສງແຫ່ງຄວາມຈິງທີ່ຈວນຈະດັບຢູ່ໃນປະເທດສະກັອດແລນ ແລະ ເພື່ອລຶບລ້າງຜົນງານການຂົ່ມເຫັງ 400 ປີ ຂອງຄຣິສຕະຈັກໂຣມ. {GC 249.3}

## {GC 249.4}

ແລ້ວເລືອດຂອງຜູ້ທີ່ຖືກຂ້າຕາຍຍ້ອນຄວາມເຊື່ອກໍເປັນ້ແຮງກະຕຸ້ນໃໝ່ໃຫ້ແກ່ຂະບວນການປະຕິຮູບ. ພວກຜູ້ນໍາໃນລະບອບສັນຕະປາປາໄດ້ຕື່ນຂຶ້ນຢ່າງກະທັນຫັນ ແລ້ວເຫັນເຖິງໄພອັນຕະລາຍຕໍ່ລະບອບຂອງພວກຕົນ, ຈຶ່ງຈັບປະຫານຊີວິດບາງຄົນທີ່ໜັ້າຍົກຍ້ອງນັບຖືທີ່ສຸດຂອງສະກັອດແລນ. ແຕ່ຫຼັກປະຫານນັ້ນໄດ້ກາຍເປັນແທ່ນທຳມາດ ແລະ ກະບອກສຽງໃຫ້ກັບຄົນທີ່ຖືກປະຫານ; ສຽງຖ້ອຍຄຳຂອງພະຍານຝ່າຍຂ່າວປະເສີດທີ່ໃກ້ຕາຍນັ້ນໄດ້ຍິນຢູ່ທົ່ວແຜ່ນດິນ, ເຮັດໃຫ້ປະຊາຊົນຕື່ນຕົວດ້ວຍເປົ້າປະສົງທີ່ໜັກແໜ້ນທີ່ສຸດວ່າ ຈະຕ້ອງຫັກແອກຂອງຄຣິສຕະຈັກໂຣມໃຫ້ໄດ້. {GC 249.4}

## {GC 250.1}

### ຈອນນັອຄຊ໌

ແຮມິນຕັນ ແລະ ວີຊາດຜູ້ມີອຸປະນິໄສອັນສູງສົ່ງ ແລະ ຍົດອັນສູງສັກແຕ່ກຳເນີດ ພ້ອມດ້ວຍສາວົກຄົນອື່ນໆ ທີ່ມີຖານະຍາກຈົນໄດ້ສະຫຼະຊີວິດທີ່ຫຼັກປະຫານ. ແຕ່ຈາກເຖົ້າຖ່ານແຫ່ງການເຜົາປະຫານວີຊາດໃຫ້ຕາຍນັ້ນ ກໍມີຄົນຂຶ້ນມາທີ່ແປວໄຟບໍ່ສາມາດດັບສຽງຂອງເພິ່ນໄດ້, ເປັນຜູ້ພຣະເຈົ້າຊົງໃຊ້ເພື່ອທຳລາຍລະບອບສັນຕະປາປາໃນສະກັອດແລນໃຫ້ໝົດສິ້ນ. {GC 250.1}

## {GC 250.2}

ຈອນ ນັອຄຊ໌ໄດ້ຫັນຈາກແໜ້ນປະເພນີ ແລະ ການປະຕິບັດທຳເພື່ອເຂົ້າເຖິງພຣະເຈົ້າຂອງຄຣິສຕະຈັກໂຣມ ເພື່ອມາດຳລົງຊີວິດດ້ວຍຄວາມຈິງແຫ່ງພຣະຄໍາຂອງພຣະເຈົ້າ; ຄຳສອນຂອງວີຊາດນັ້ນຊ່ວຍໃຫ້ເພິ່ນຢືນຢັນຄວາມຕັ້ງໃຈທີ່ຈະຖອນຕົວອອກຈາກຄຣິສຕະຈັກໂຣມ ແລະ ຈະເຂົ້າຮ່ວມກັບພວກນັກປະຕິຮູບທີ່ຖືກຂົ່ມເຫັງ. {GC 250.2}

## {GC 250.3}

ໝູ່ເພື່ອນຂອງນັອຄຊ໌ຮຽກຮ້ອງເພິ່ນໃຫ້ຮັບຕຳແໜ່ງນັກເທດ ແຕ່ເພິ່ນຮູ້ສຶດສະເທືອນໃຈທີ່ຈະມາຮັບຜິດຊອບເຊັ່ນນັ້ນ, ເພິ່ນຕ້ອງຕໍ່ສູ້ກັບຕົວເອງຢ່າງທຸກໃຈຕາມລຳພັງຢູ່ຫຼາຍວັນກວ່າຈະຍອມຮັບໄດ້. ແຕ່ເມື່ອໄດ້ຮັບຕໍາແໜ່ງນັ້ນແລ້ວ ເພິ່ນກໍກ້າວໄປຂ້າງໜ້າດ້ວຍຄວາມຕັ້ງໃຈທີ່ບໍ່ປ່ຽນແປງ ແລະ ຄວາມກ້າຫານທີ່ບໍ່ຫວັ່ນໄຫວຕາບເທົ່າຊີວິດຂອງເພິ່ນ. ນັກປະຕິຮູບຜູ້ຈິງໃຈຄົນນີ້ບໍ່ຢ້ານກົວມະນຸດ. ກອງໄຟປະຫານລຸກໄໝ້ຢູ່ອ້ອມຮອບເພິ່ນ ແຕ່ສິ່ງເຫຼົ່ານີ້ມີແຕ່ກະຕຸ້ນໃຫ້ເພິ່ນມີຄວາມກະຕືລືລົ້ນຫຼາຍຂຶ້ນເທົ່ານັ້ນ. ່ຂວານປະຫານຂອງພວກຜະເດັດການຖືຂົ່ມຂູ່ຢູ່ເໜືອຫົວຂອງເພິ່ນ, ແຕ່ເພິ່ນຍັງຢືນຢັດຕໍ່ໄປ ແລະ ໂຈມຕີທາງຊ້າຍທາງຂວາເພື່ອທໍາລາຍການຂາບໄຫວຮູ້ເຄົາລົບ. {GC 250.3}

## {GC 250.4}

ເມື່ອຖືກນໍາມາປະເຊີນໜ້າກັບລາຊິນີແຫ່ງປະເທດສະກັອດແລນ, ຈອນ ນັອຄຊ໌ໄດ້ເປັນພະຍານຝ່າຍຄວາມຈິງຢ່າງບໍ່ຫວັ່ນໄຫວ, ເຊິ່ງມີຄົນລະດັບຜູ້ນຳຝ່າຍໂປຣແຕັສຕັງຫຼາຍຄົນເຄີຍອົກສັ່ນຂວັນແຂວນຕໍ່ໜ້າລາຊິນີຜູ້ນີ້. ເພິ່ນບໍ່ຫຼົງຄົນປາກຫວານ ແລະ ບໍ່ສັ່ນຕໍ່ການຖືກຂົ່ມຂູ່. ລາຊິນີກໍຕັ້ງຂໍ້ກ່າວຫາວ່າເພິ່ນເປັນຄນນອກຮີດ. ນາງກ່າວວ່າ, ເພິ່ນໄດ້ສອນປະຊາຊົນໃຫ້ຮັບເຊື່ອໃນສາສະໜາທີ່ລົດປະກາດຫ້າມ ແລະ ໄດ້ລະເມີດທຳບັນຍັດຂອງພຣະເຈົ້າທີ່ສັ່ງໃຫ້ປະຊາຊົນເຊື່ອຟັງກະສັດຜູ້ປົກຄອງບ້ານເມືອງ. ນັອຄຊ໌ຕອບຢ່າງໜັກແໜ້ນວ່າ: {GC 250.4}

## {GC 250.5}

“ໃນເມື່ອສາສະໜາທີ່ຖືກຕ້ອງບໍ່ໄດ້ຮັບກຳລັງ ຫຼື ສິດອໍານາດຈາກກະສັດຜູ້ປົກຄອງຝ່າຍໂລກຕັ້ງແຕ່ຕົ້ນ, ແຕ່ໄດ້ຮັບມາຈາກພຣະເຈົ້າອົງນິຣັນແຕ່ຜູ້ດຽວ, ສະນັ້ນປະຊາຊົນບໍ່ຄວນປັບປ່ຽນຄວາມເຊື່ອຖືຕາມອາລົມເຈົ້າໜ້າທີ່ບ້ານເມືອງ. ເພາະວ່າເຈົ້າໜ້າທີ່ມັກຈະເປັນຄົນທີ່(ບໍ່ຮູ້ຫຼາຍທີ່ສຸດ/ຮູ້ໜ້ອຍທີ່ສຸດ)ໃນເລື່ອງສາສະໜາທີ່ແທ້ຈິງຂອງພຣະເຈົ້າ…. ຖ້າລູກຫຼານທັງໝົດຂອງອັບຣາຮາມນັບຖືສາສະໜາຂອງຟາໂຣຜູ້ເປັນກະສັດປົກຄອງພວກເຂົາເປັນເວລາດົນນານແລ້ວ, ຂ້າພະເຈົ້າຂໍຖາມທ່ານວ່າ, ປະຈຸບັນຈະເຫຼືອສາສະໜາອັນໃດໃນໂລກ? ຫຼື ວ່າຖ້າມະນຸດທຸກຄົນໃນສະໄໝຂອງພວກອັກຄະສາວົກລ້ວນແຕ່ນັບຖືສາສະໜາຂອງຈັກກະພັດໂຣມ ແລ້ວຕອນນີ້ຈະມີສາສະໜາໃດແດ່ຢູ່ເທິງຜືນແຜ່ນດິນໂລກ?… ສະນັ້ນ, ທ່ານພຣະລາຊິນີເອີຍ, ທ່ານຄົງເຫັນໄດ້ວ່າປະຊາຊົນບໍ່ໄດ້ຖືກຜູກມັດກັບເຈົ້າໜ້າທີ່ໃນເລື່ອງຄວາມເຊື່ອຖືທາງສາສະໜາ, ແຕ່ໃນຂະນະດຽວກັນພຣະເຈົ້າຊົງບັນຊາໃຫ້ພວກເຂົາເຊື່ອຟັງເຈົ້າໜ້າທີ່ເຫຼົ່ານັ້ນ.” {GC 250.5}

## {GC 251.1}

ລາຊິນີມາຣີກ່າວວ່າ: “ພວກເຈົ້າຕີຄວາມໝາຍພຣະຄໍາພີຢ່າງໜຶ່ງ ແລະພວກ ອາຈານຂອງຄຣິສຕະຈັກໂຣມັນກາໂຕລິກກໍຕີຄວາມອີກຢ່າງໜຶ່ງ, (ເຮົາ/ກູ/ຂ້າພະເຈົ້າ)ຄວນເຊື່ອໃຜ ແລະ ແມ່ນໃຜຈະເປັນຜູ້ຕັດສິນ?” {GC 251.1}

## {GC 251.2}

ນັອຄຊ໌ຕອບວ່າ: “ໃຫ້ທ່ານທັງຫຼາຍຈົ່ງເຊື່ອພຣະເຈົ້າ, ທີ່ຊົງກ່າວໄວ້ຢ່າງຈະແຈ້ງໃນພຣະຄໍາຂອງພຣະອົງ, ຄຳສອນອັນໃດທີ່ນອກເໜືອຈາກພຣະຄຳນັ້ນກໍບໍ່ຕ້ອງເຊື່ອເລີຍ. ພຣະຄໍາຂອງພຣະເຈົ້າມີຄວາມຊັດເຈນແຈ່ມແຈ້ງໃນຕົວ(ຂອງ)ມັນເອງ ແລະ ຖ້າຫາກມີຂໍ້ຄວາມໃດເຂົ້າໃຈຍາກ ພຣະວິນຍານບໍຣິສຸດຊົງອະທິບາຍຢູ່ໃນຂໍ້ອື່ນ ເພາະພຣະວິນຍານບໍ່ເຄີຍຂັດແຍ້ງກັບພຣະອົງເອງ; ສະນັ້ນກໍຈະບໍ່ມີຂໍ້ສົງໄສນອກຈາກຄົນທີ່ຈົ່ງໃຈທີ່ຈະບໍ່ເຂົ້າໃຈ.” (ດາວິດ ແລງ, ລວບລວມຜົນງານຂຽນຂອງຈອນ ນັອຄຊ໌, ເຫຼັ້ມ 2, ໜ້າ 281, 284). {GC 251.2}

## {GC 251.3}

ນັ້ນຄືຄວາມຈິງທີ່ນັກປະຕິຮູບນັອຄຊ໌ໄດ້ສ່ຽງຊີວິດເພື່ອຕອບລາຊິນີໂດຍບໍ່ໄດ້ສະທ້ານຢ້ານກົວແຕ່ຢ່າງໃດ. ດ້ວຍຄວາມກ້າຫານທີ່ບໍ່ຫວັ່ນໄຫວແບບດຽວກັນ ເພິ່ນໄດ້ຮັກສາຈຸດປະສົງຂອງເພິ່ນເອົາໄວ້, ຄືໄດ້ອະທິຖານ ແລະ ຕໍ່ສູ້ເພື່ອອົງພຣະຜູ້ເປັນເຈົ້າຈົນກວ່າປະເທດສະກັອດແລນໄດ້ຫຼຸດພົ້ນຈາກລະບອບສັນຕະປາປາໃນທີ່ສຸດ. {GC 251.3}

## {GC 251.4}

ສ່ວນໃນປະເທດອັງກິດເມື່ອຮັບເອົານິກາຍໂປຣແຕັສຕັງມາເປັນສາສະໜາປະຈຳຊາດ ການກົດຂີ່ຂົ່ມເຫັງກໍຫຼຸດໜ້ອຍລົງ ແຕ່ບໍ່ໄດ້ຫາຍໄປທັງໝົດ. ເຖິງແມ່ນວ່າຄົນອັງກົດໄດ້ປະຕິເສດຄໍາສອນຫຼາຍຢ່າງຂອງຄຣິສຕະຈັກໂຣມ, ແຕ່ກໍຍັງເກັບຮັກສາຮູບແບບບາງຢ່າງເອົາໄວ້. ພວກເຂົາປະຕິເສດວ່າສັນຕະປາປາມີອຳນາດສູງສຸດ, ແຕ່ກັບຕັ້ງກະສັດມາເປັນຫົວໜ້າສູງສຸດຂອງຄຣິສຕະຈັກແທນ. ການປະຕິບັດຂອງຄຣິສຕະຈັກຍັງຫ່າງຈາກຄວາມບໍຣິສຸດ ແລະ ຄວາມລຽບງ່າຍຂອງຂ່າວປະເສີດຢ່າງຫຼວງຫຼາຍ. ຄົນໃນສະໄໝນັ້ນຍັງບໍ່ເຂົ້າໃຈຫຼັກການອັນຍິ່ງໃຫຍເລື່ອງເສລີພາບທາງສາສະໜາ. ເຖິງແມ່ນວ່າ ຜູ້ປົກຄອງຊາວໂປຣແຕັສຕັງບໍ່ສູ່ໄດ້ນຳໃຊ້ວິທີການໂຫດຮ້າຍອັນໜ້າຢ້ານກົວທີ່ຄຣິສຕະຈັກໂຣມໃຊ້ເພື່ອຕໍ່ຕ້ານຄຳສອນນອກຮີດກໍຕາມ ແຕ່ໃນເວລານັ້ນບໍ່ມີໃຜຍອມຮັບສິດທິຂອງມະນຸດທຸກຄົນທີ່ຈະນະມັດສະການພຣະເຈົ້າຕາມຈິດສໍານຶກຜິດຊອບຂອງຕົນ(ເອງ). ທຸກຄົນຖືກບັງຄັບໃຫ້ຮັບເອົາຄໍາສອນ ແລະ ເຮັດຕາມພິທີກຳນະມັດສະການທີ່ຄຣິສຕະຈັກເຊິ່ງຝ່າຍການປົກຄອງອະນຸມັດນັ້ນກໍານົດ(ໄວ້/ຂຶ້ນ). ຜູ້ທີ່ຄັດຄ້ານໄດ້ຖືກຂົ່ມເຫັງບໍ່ຫຼາຍກໍໜ້ອຍ ແລະ ເປັນດັ່ງນັ້ນສືບຕໍ່ຫຼາຍຮ້ອຍປີ. {GC 251.4}

## {GC 252.1}

### ສະຕະວັດທີ(ສິບເຈັດ/17)

ໃນສະຕະວັດທີ 17 ມີອາຈານປະຈຳໂບດຫຼາຍພັນຄົນຖືກໄລ່ອອກຈາກຕໍາແໜ່ງ. ປະຊາຊົນຖືກຫ້າມເຂົ້າຮ່ວມປະຊຸມທາງສາສະໜາທີ່ຄຣິສຕະຈັກບໍ່ໄດ້ອະນຸຍາດ, ຖ້າຜູ້ໃດຝ່າຝືນກໍຈະຖືກປັບໄໝ, ຂັງຄຸກ ແລ້ວ ຖືກໄລ່ອອກຈາກເມືອງ. ຄົນສັດຊື່ທັງຫຼາຍທີ່ບໍ່ສາມາດຫຼີກເວັ້ນຈາກການເຕົ້າໂຮມກັນເພື່ອນະມັດສະການພຣະເຈົ້າຈຳເປັນຕ້ອງພົບກັນຢູ່ໃນຮ່ອມມືດ, ຫຼື ໃນຫ້ອງນ້ອຍໃຕ້ຫຼັງຄາ ຫຼື ບາງຄັ້ງແມ່ນພົບກັນທ່ຽງຄືນໃນປ່າໄມ້. ລູກທັງຫຼາຍຂອງພຣະເຈົ້າທີ່ຖືກຂົ່ມເຫັງ ແລະ ກະຈັດກະຈາຍນັ້ນໄດ້ມາເຕົ້າໂຮມໃນສ່ວນເລິກຂອງປ່າດົງອັນເປັນວິຫານທີ່ພຣະອົງເອງຊົງເປັນຜູ້ສ້າງຂຶ້ນ; ພວກເຂົາຮວມຕົວກັນເພື່ອອະທິຖານ ແລະ ສັນລະເສີນ. ເຖິງແມ່ນວ່າຄົນເຫຼົ່ານີ້ໄດ້ລະມັດລະວັງເປັນພິເສດກຳຕາມ, ແຕ່ມີຫຼາຍຄົນທີ່ທົນທຸກທໍລະມານຍ້ອນຄວາມເຊື່ອສັດທາຂອງພວກເຂົາ. ຄົນຕິດຄຸກຈົນແໜ້ນໜາ. ມີການບັງຄັບໃຫ້ຄົນໃນຄອບຄົວຕ້ອງແຍກຈາກກັນ. ຫຼາຍຄົນຖືກເນລະເທດໄປຢູ່ຕ່າງປະເທດ. ແຕ່ພຣະເຈົ້າຊົງຢູ່ກັບຄົນຂອງພຣະອົງ ແລະ ການຂົ່ມເຫັງບໍ່ສາມາດປິດຄຳພະຍານຂອງພວກເຂົາໃຫ້ງຽບໄດ້. ຫຼາຍຄົນຖືກຂັບໄລ່ຂ້າມທະເລໄປອາເມຣິກາແລະ ໄດ້ວາງຮາກຖານຂອງສິດທິບຸກຄົນ ແລະ ເສລີພາບທາງສາສະໜາເຊິ່ງເປັນຄວາມເຂັ້ມແຂງ ແລະ ສັກສີຂອງປະເທດອາເມຣິກາ. {GC 252.1}

## {GC 252.2}

ເຊັ່ນດຽວກັບໃນສະໄໝຂອງພວກອັກຄະສາວົກ, ເປັນອີກຄັ້ງໜຶ່ງທີ່ການຂົ່ມເຫັງຊ່ວຍຂະຫຍາຍການປະກາດຂ່າວປະເສີດ. ຈອນ ບັນຍັນ ຖືກຈັບຂັງໃນຄຸກແຫ່ງເມືອງເບດຟອດເຊິ່ງມີພວກອາຊະຍາກອນ ແລະ ຄົນບໍ່ມີສິນທຳຖືກຂັງຢູ່ຢ່າງແໜ້ນໜາ, ແຕ່ເພິ່ນໄດ້ສຳຜັດເຖິງບັນຍາກາດແຫ່ງສະຫວັນ ແລະ ໃນຂະນະທີ່ຢູ່ໃນຄຸກນັ້ນເພິ່ນໄດ້ຂຽນໜັງສືອຸປະມາການເດີນທາງຈາກແຜ່ນດິນແຫ່ງຄວາມພິນາດໄປສູເມືອງສຸກກະເສີມ. ນັບເປັນເວລາກວ່າ 200 ປີທີ່ສຽງຈາກຄຸກແຫ່ງເມືອງເບດຟອດນັ້ນໄດ້ໜູນຈິດຊູໃຈມະນຸດດ້ວຍພະລັງຣິດເດດ. ໜັງສື “Pilgrim's Progress” ກັບໜັງສື “ຄົນບາບຕົວການຮັບພຣະຄຸນເຫຼືອລົ້ນ” ນັ້ນໄດ້ນໍາພາຄົນຈຳນວນຫຼວງຫຼາຍມາເຂົ້າສູ່ທາງແຫ່ງຊີວິດ. {GC 252.2}

## {GC 252.3}

ແບັກສະເຕີ, ຟຼາເວວ, ອາເລນ ແລະ ຜູ້ຊາຍຄົນອື່ນທີ່ມີຄວາມສາມາດ, ການສຶກສາ ແລະ ປະສົບການໃນຊີວິດຄຣິສຕຽນໄດ້ຂຶ້ນມາປົກປ້ອງ “ຄວາມເຊື່ອເຊິ່ງພຣະເຈົ້າໄດ້ມອບໃຫ້ແກ່ປະຊາຊົນຂອງພຣະອົງເທື່ອດຽວເປັນການສິ້ນສຸດ.” (ຢູດາ 1:3). ຜົນງານຂອງຄົນເຫຼົ່ານີ້ທີ່ຖືກເຈົ້າໜ້າທີ່ຂັບໄລ ແລະ ຫ້າມເຄື່ອນໄຫວນັ້ນຈະບໍ່ມີວັນຖືກທຳລາຍ. ໜັງສືອ “ນ້ຳພຸແຫ່ງຊີວິດ” ແລະ “ວິທີແຫ່ງພຣະຄູນ” ຂອງຟຼາເວວໄດ້ສອນຫຼາຍພັນຄົນເຖິງວິທີມອບໃຈໃຫ້ພຣະຄຣິສ. ສ່ວນໜັງສື “ປະຕິຮູບສາສະໜາຈານ” ຂອງແບັກສະເຕີນັ້ນກໍເປັນພຣະພອນໃຫ້ແກ່ຄົນຈຳນວນຫຼວງຫຼາຍທີ່ປາຖະໜາທີ່ຈະຟື້ນຟູວຽກງານການຮັບໃຊ້ພຣະເຈົ້າ ແລະ ໜັງສື “ການພັກພິງນິຣັນຂອງຜູ້ຊອບທຳ” ໄດ້ນຳຫຼາຍຄົນເຖິງການພັກພອນເຊິ່ງ “ຍັງມີສຳລັບໄພ່ພົນຂອງພຣະເຈົ້າ.” (ເຮັບເຣີ 4:9). {GC 252.3}

## {GC 253.1}

ຕໍ່ມາ 100 ປີ, ໃນຊ່ວງເວລາແຫ່ງຄວາມມືດມົວຝ່າຍຈິດວິນຍານ, ວິດຟຽວ ແລະ 2 ພີ່ນ້ອງເວສະລີຂຶ້ນມາສ່ອງແສງສະຫວ່າງເພື່ອພຣະເຈົ້າ. ໃນຊ່ວງເວລານັ້ນຄຣິສຕະຈັກທີ່ລັດຖະບານຮັບຮອງນັ້ນຢູ່ໃນສະພາບທີ່ທົດຖອຍຝ່າຍຈິດວິນຍານຈົນບໍ່ຄ່ອຍແຕກຕ່າງຫຍັງກັບຄົນທີ່ບໍ່ນັບຖືພຣະເຈົ້າ. ສາສະໜາຈານ ແລະ ນັກສາສະໜາສາດສ່ວນຫຼາຍແໜ້ນການເຂົ້າເຖິງຄວາມຈິງຜ່ານການສຶກສາທຳມະຊາດ. ສ່ວນຄົນຊັ້ນສູງດູຖູກເລື່ອງທຳມະເພາະຖືວ່າເປັນເລື່ອງຄັ່ງສາສະໜາທີ່ຕ່ຳເກີນໄປສຳລັບຕົນ. ສ່ວນພວກຄົນຊັ້ນຕ່ຳຂາດການຮຽນຮູ້ ແລະ ປ່ອຍຕົວໃນບາບ, ໃນຂະນະທີ່ຄຣິສຕະຈັກບໍ່ມີຄວາມກ້າຫານ ຫຼື ຄວາມເຊື່ອພຽງພໍທີ່ຈະສະໜັບສະໜູນຂະບວນການແຫ່ງຄວາມຈິງທີ່ຖືກປະຖິ້ມໃຫ້ຕົກຕ່ຳ. {GC 253.1}

## {GC 253.2}

### ຄວາມລອດໂດຍທາງຄວາມເຊື່ອ

ຫຼັກຄໍາສອນອັນສຳຄັນເລື່ອງການລອດພົ້ນໂດຍທາງຄວາມເຊື່ອທີ່ລູເທີສອນຢ່າງແຈ່ມແຈ້ງນັ້ນ, ເກືອບຖືກຄຣິສຕຽນທັງຫຼາຍລືມຈົນໝົດ ແລະ ມີການຮັບເອົາຫຼັກການຈາກຄຣິສຕະຈັກໂຣມທີ່ສອນໃຫ້ເພິ່ງພາການປະພຶດປະຕິບັດເພື່ອຄວາມລອດແທນ. ວິດຟຽວ ແລະ ສອງພີ່ນ້ອງເວສະລີເປັນສະມາຊິກຄຣິສຕະຈັກທີ່ລັດທະບານຮັບຮອງ; ພວກເຂົາເປັນຜູ້ສະແຫວງຫາດ້ວຍຄວາມຈິງໃຈເພື່ອຈະເປັນທີ່ພໍພຣະໄທຂອງພຣະເຈົ້າ; ເຂົາເຄີຍຖືກສອນວ່າການທີ່ຈະເປັນທີ່ພໍພຣະໄທຂອງພຣະເຈົ້າໄດ້ນັ້ນກໍຕ້ອງດຳເນີນຊີວິດບໍຣິສຸດ ແລະ ເຮັດຕາມກົດສີນຂອງສາສະໜາ. {GC 253.2}

## {GC 253.3}

ຄັ້ງໜຶ່ງເມື່ອຊານສ໌ ເວສະລີ(ລົ້ປ່ວຍ/ລົ້ມໝອນນອນເສື່ອ) ແລະ ຄາດວ່າຄວາມຕາຍຈວນຈະມາເຖິງ, ມີຄົນຖາມວ່າ ຮາກຖານຄວາມຫວັງຂອງເພິ່ນທີ່ຈະໄດ້ຮັບຊີວິດນິຣັນນັ້ນແມ່ນຫຍັງ. ເພິ່ນຕອບວ່າ: “ຂ້າພະເຈົ້າໄດ້ຮັບໃຊ້ພຣະເຈົ້າສຸດຄວາມພະຍາຍາມຂອງຂ້າພະເຈົ້າ.” ເມື່ອຜູ້ຖາມມີທ່າທາງເໝືອນບໍ່ພໍໃຈໃນຄຳຕອບ, ເວສະລີຄິດວ່າ: “ແມ່ນຫຍັງ? ຄວາມພະຍາຍາມຂອງຂ້ອຍບໍ່ພໍທີ່ຈະໃຫ້ຄວາມຫວັງຢ່າງນັ້ນບໍ? ລາວຈະປຸ້ນເອົາຄວາມພະຍາຍາມໄປຈາກຂ້ອຍບໍ? ຂ້ອຍມີແຕ່ສິ່ງນີ້ສິ່ງດຽວທີ່ຈະເພິ່ງໄດ້ ບໍ່ມີສິ່ງອື່ນ.” (ຈອນ ວາຍເຮັດ, ປະຫວັດຊີວິດຂອງຊານສ໌ ເວສະລີ, ໜ້າ102). ຄວາມມືດມິດປົກຄຸມເໜືອຄຣິສຕະຈັກໃນສະໄໝນັ້ນຢ່າງແໜ້ນໜາຈົນປິດບັງສະຫງ່າຣາສີແຫ່ງການຊົງໄຖ່ຂອງພຣະຄຣິສ, ຄົນທັງຫຼາຍຈຶ່ງຫັນໄປຈາກຄວາມຫວັງດຽວທີ່ຈະຮັບຄວາມລອດພົ້ນໄດ້ ຄືການເພິ່ງພາໃນພຣະໂລຫິດຂອງພຣະຜູ້ໄຖ່ທີ່ຖືກຄຶງໄວ້ເທິງໄມ້ກາງເຂນ. {GC 253.3}

## {GC 254.1}

ພຣະເຈົ້າຊົງນຳເວສະລີ ແລະ ເພື່ອນຮ່ວມງານຂອງເພິ່ນໃຫ້ມາເຖິງຄວາມເຂົ້າໃຈທີ່ວ່າສາສະໜາອັນແທ້ຈິງເປັນເລື່ອງຂອງຈິດໃຈ, ສ່ວນທຳບັນຍັດຂອງພຣະເຈົ້ານັ້ນນອກຈາກຈະຄອບຄຸມຄຳເວົ້າ ແລະ ການກະທຳ ແຕ່ຍັງຄອບຄຸມໄປເຖິງຄວາມຄິດດ້ວຍ. ເມື່ອພວກເຂົາເຫັນວ່າການມີໃຈບໍຣິສຸດເປັນສິ່ງທີ່ຈໍາເປັນ ພ້ອມກັບຕ້ອງມີການປະພຶດພາຍນອກທີ່ຖືກຕ້ອງດ້ວຍ, ພວກເຂົາຈຶ່ງມຸ້ງໜ້າໄປສູ່ຊີວິດໃໝ່ດ້ວຍຄວາມຕັ້ງໃຈ. ພວກເຂົາໃຊ້ຄວາມອຸດສາຫະພາກພຽນ ແລະ ທຸ້ມເທແຮງອະທິຖານເພື່ອດັບຄວາມຊົ່ວໃນຈິດໃຈຝ່າຍເນື້ອໜັງ. ພວກເຂົາດໍາລົງຊີວິດດ້ວຍການປະຕິເສດຕົນເອງ, ທຳບຸນສຸນທານ ແລະ ຖືຮັກສາທຸກມາດຕະການຢ່າງເຄັ່ງຄັດທີ່ຄິດວ່າຈະຊ່ວຍພວກເຂົາໄດ້ໃນສິ່ງທີ່ຕົນປາຖະໜາ ກໍຄືຄວາມບໍລິສິດທີ່ສາມາດເຮັດໃຫ້ພຣະເຈົ້າພໍພຣະໄທ. ແຕ່ກໍບໍ່ໄດ້ຮັບໃນສິ່ງທີ່ພວກເຂົາສະແຫວງຫາ. ຄວາມພະຍາຍາມທີ່ຈະປົດປ່ອຍຕົວເອງຈາກການຖືກກ່າວໂທດເນື່ອງໃນຄວາມບາບກໍບໍ່ໄດ້ຜົນ, ຄວາມພຍາຍາມທີ່ຈະຫຼຸດພົ້ນຈາກອຳນາດຂອງຄວາມບາບກໍບໍ່ເກີດປະໂຫຍດ. ການດີ້ນລົນຕໍ່ສູ້ນີ້ເໝືອນປະສົບການຂອງລູເທີໃນຫ້ອງປະຕິບັດທຳທີ່ເມືອງເອີເຟິດ. ເປັນຄໍາຖາມອັນດຽວກັນທີ່ທໍລະມານຈິດໃຈຂອງເພິ່ນ, “ຄົນເຮົາຈະຊອບທຳຈຳເພາະພຣະພັກພຣະເຈົ້າໄດ້ຢ່າງໃດ?” (ໂຢບ 9:2 ແປຈາກສະບັບພາສາໄທ TKJV). {GC 254.1}

## {GC 254.2}

ໄຟແຫ່ງຄວາມຈິງຂອງພຣະເຈົ້າເກືອບດັບມອດຢູ່ເທິງແທ່ນບູຊາຂອງຊາວໂປຣແຕັສຕັງນັ້ນ, ຈະຕ້ອງຖືກສູມໄຟໃໝ່ດ້ວຍກະບອງໄຟບູຮານທີ່ຖ່າຍທອດມາແຕ່ລະຍຸກສະໄໝຈາກຄຣິດສະຕຽນຊາວໂບຮີເມຍ. ຫຼັງຈາກການປະຕິຮູບຄັ້ງໃຫຍ່ໃນສະຕະວັດທີ 16 ຊາວໂປຣແຕັສຕັງໃນປະເທດໂບຮີເມຍຖືກພັກພວກຝ່າຍຄຣິສຕະຈັກໂຣມກຳຈັດໃຫ້ໝົດສິ້ນ. ທຸກຄົນທີ່ບໍ່ຍອມປະຕິເສດຄວາມຈິງກໍຕ້ອງອົບພະຍົບຫຼົບໜີ. ບາງຄົນໜີ້ໄປລີ້ໄພໃນແຂວງແຊັກຊັນນີ ແລະ ສືບຕ່ໍຮັກສາຄວາມເຊື່ອທີ່ຮັບມາແຕ່ສະໄໝບູຮານ. ແສງສະຫວ່າງທີ່ສ່ອງມາຍັງເວສະລີ ແລະ ພັກພວກນັ້ນກໍມາຈາກລູກຫຼານຂອງຄຣິດສະຕຽນເຫຼົ່ານີ້. {GC 254.2}

## {GC 254.3}

ຫຼັງຈາກຈອນ ແລະ ຊານສ໌ ເວສະລີໄດ້ຮັບການເຈີ່ມແຕ່ງຕັ້ງໃຫ້ໄປສາສະໜາຈານພວກເຂົາຖືກສົ່ງໄປປະກາດຢູ່ອາເມຣິກາ. ມີຊາວໂມເຣເວຍຈາກປະເທດເຢຍລະມັນກຸ່ມໜຶ່ງຢູ່ໃນເຮືອລໍານັ້ນ. ຂະນະທີ່ແລ່ນເຮືອຂ້າມທະເລກໍເກີດລົມພະຍຸຮ້າຍແຮງເຮັດໃຫ້ຈອນ ເວສະລີຕ້ອງປະເຊີນໜ້າກັບຄວາມຕາຍ; ເພິ່ນຮູ້ສຶກວ່າບໍ່ມີຄວາມໝັ້ນໃຈວ່າພຣະເຈົ້າຊົງຍອມຮັບເພິ່ນ. ແຕ່ຊາວເຢຍລະມັນກົງກັນຂ້າມ. ພວກເຂົາສະແດງເຖິງຄວາມສະຫງົບ ແລະ ຄວາມໄວ້ວາງໃຈທີ່ເພິ່ນເອງບໍ່ຄຸ້ນເຄີຍ. {GC 254.3}

## {GC 255.1}

ເພິ່ນກ່າວວ່າ: “ກ່ອນທີ່ເກີດພະຍຸຂ້າພະເຈົ້າໄດ້ສັງເກດຄວາມຈິງຈັງອັນໃຫຍ່ຫຼວງຂອງພວກເຂົາ. ຄົນເຫຼົ່ານີ້ໄດ້ພິສູດເຖິງຄວາມຖ່ອມໃຈຢ່າງຕໍ່ເນື່ອງ, ໂດຍການຮັບໃຊ້ແຂກເຮືອຄົນອື່ນໃນເລື່ອງທີ່ບໍ່ມີແຂກຊາວອັງກິດຄົນໃດຍອມເຮັດ; ນອກຈາກນັ້ນພວກເຂົາບໍ່ຍອມຮັບເງິນ ແຕ່ກັບເວົ້າວ່າ ການເຮັດຢ່າງນັ້ນດີຕໍ່ຈິດວິນຍານຂອງຕົນເອງ ເພາະພຣະຜູ້ຊ່ວຍໃຫ້ລອດຊົງຮັກ ແລະ ຊົງຊ່ວຍພວກເຂົາຫຼາຍກວ່ານັ້ນ. ທຸກມື້ທຸກວັນມີໂອກາດສະແດງເຖິງຄວາມອ່ອນໂຍນ ແລະ ໃຈເມດຕາອັນບໍ່ປ່ຽນແປງແມ່ນຖືກຄົນອື່ນທຳຮ້າຍກໍຕາມ. ຖ້າຖືກບຽດ, ຖືກຕີ, ຫຼື ຖືກຍູ້ໃຫ້ລົ້ມລົງ, ພວກເຂົາກໍຈະລຸກຂຶ້ນໃໝ່ ແລະ ຍ່າງໄປ ໂດຍບໍ່ຈົ່ມບໍ່ວ່າຫຍັງເລີຍ. ບັດນີ້ໄດ້ໂອກາດພິສູດວ່າພວກເຂົາໄດ້ຮັບໄຊຊະນະເໜື້ອຄວາມຢ້ານກົວເໝືອນທີ່ໄດ້ຮັບເໜືອຄວາມຍິງ, ຄວາມໂກດຮ້າຍ, ແລະ ການແກ້ແຄ້ນຫຼືບໍ່. ໃນຂະນະທີ່ນະມັດສະການ ແລະ ກຳລັງຮ້ອງບົດເພັງສັນລະເສີນຢູ່ພໍດີ, ມີຄື້ນໃຫຍ່ຖະຫຼົ່ມໃສ່ເຮືອ ເຮົດໃຫ້ຜືນໃບເຮືອໃຫຍ່ຂາດ ແລະ ມີນ້ຳທະລັກເຂົ້າໄປໃນທຸກຊັ້ນຂອງເຮືອເໝືອນມະຫາສະໝຸດໄດ້ກືນກິນພວກເຮົາໄປແລ້ວ. ພວກຊາວອັງກິດຮ້ອງໂຫວກເຫວກໂວຍວາຍ. ແຕ່ຊາວເຢຍລະມັນຮ້ອງເພງຕໍ່ຢ່າງສະຫງົບ. ຫຼັງຈາກນັ້ນຂ້າພະເຈົ້າໄດ້ຖາມຄົນໜຶ່ງວ່າ ‘ເຈົ້າບໍ່ຢ້ານບໍ?’ ລາວຕອບວ່າ, ‘ຂ້ອຍຂອບຄຸນພຣະເຈົ້າທີ່ບໍ່ຮູ້ສຶກຢ້ານ’ ຂ້ອຍຈຶ່ງຖາມອີກວ່າ ‘ແລ້ວພວກຜູ້ຍິງ ແລະ ລູກໆ ບໍ່ຢ້ານບໍ?’ ລາວຕອບຢ່າງສຸພາບວ່າ, 'ບໍ່, ພວກແມ່ຍິງແລະ ລູກໆ ຂອງເຮົາບໍ່ຢ້ານທີ່ຈະຕາຍ.’” (ຈອນ ວາຍເຮັດ, ປະຫວັດຊີວິດຂອງອາຈານຈອນ ເວສະລີ, ເຫຼັ້ມ 2, ໜ້າ 10). {GC 255.1}

## {GC 255.2}

ພໍໄປເຖິງເມືອງຊາແວນນາ, ເວສະລີພັກຢູ່ກັບພວກຊາວໂມເຣເວຍໃນໄລຍະເວລາສັ້ນໆ ແລະ ເພິ່ນຮູ້ສຶກປະທັບໃຈຫຼາຍກັບຊີວິດຄຣິດສະຕຽນຂອງພວກເຂົາ. ເພິ່ນຂຽນເຖິງການນະມັດສະການຂອງພວກເຂົາທີ່ແຕກຕ່າງຫຼາຍຈາກການນະມັດສະການທີ່ຂາດຊີວິດ ແລະ ແໜ້ນພິທີກຳຂອງຄຣິສຕະຈັກແຫ່ງອັງກິດວ່າ: “ຄວາມລຽບງ່າຍ ປະສົມກັບຄວາມຈິງໃຈເກືອບເຮັດໃຫ້ຂ້າພະເຈົ້າລືມ 1,700 ປີທີ່ຜ່ານມາ, ຈົນຂ້າພະເຈົ້າວາດພາບຕົວເອງກຳລັງຢູ່ໃນປະຊຸມໜຶ່ງທີ່ບໍ່ແໜ້ນພິທີກຳ ຫຼື ເຄື່ອງແບບຕ່ຳແໜ່ງອາຈານ ແຕ່ມີອາຈານໂປໂປຜູ້ເປັນຊ່າງເຮັດຜ້າເຕັນ ຫຼື ເປໂຕຜູ້ເປັນຊາວປະມົງນຳການນະມັດສະການ; ໃນຂະນະດຽວກັນການນະມັດສະການຂອງຊາວໂມເຣເວຍນັ້ນສະແດງເຖິງພຣະວິນຍານ ແລະ ຣິດອຳນາດຂອງພຣະເຈ້າ.” (ຈອນ ວາຍເຮັດ, ປະຫວັດຊີວິດຂອງອາຈານຈອນ ເວສະລີ, ເຫຼັ້ມ 2, ໜ້າ 11, 12). {GC 255.2}

## {GC 255.3}

### ຈອນ ເວສະລີເຂົ້າໃຈເລື່ອງພຣະຄຸນ

ເມື່ອກັບໄປປະເທດອັງກິດ, ມີອາຈານຊາວໂມເຣເວຍສອນເວສະລີໃຫ້ເຂົ້າໃຈຄວາມເຊື່ອຕາມທີ່ຂຽນໄວ້ໃນພຣະຄຳພີຢ່າງແຈ່ມແຈ້ງຂຶ້ນ. ເພິ່ນເຫັນວ່າຈະຕ້ອງປະຕິເສດການເພິ່ງພາການປະພຶດປະຕິບັດຂອງຕົນເອງເພື່ອຄວາມລອດ ແຕ່ຕ້ອງໄວ້ວາງໃຈຢ່າງໝົດສົ້ນໃນ “ລູກແກະຂອງພຣະເຈົ້າຜູ້ຊົງຮັບເອົາບາບກຳຂອງມະນຸດສະໂລກໄປເສຍ.” (ໂຢຮັນ 1:29) ໃນການປະຊຸມສະໂມສອນຊາວໂມເຣເວຍທີ່ນະຄອນລອນດອນມີການອ່ານຂໍ້ຄວາມຂອງລູເທີທີ່ບັນຍາຍເຖິງການປ່ຽນແປງທີ່ເກີດຂຶ້ນເມື່ອພຣະວິນຍານຂອງພຣະເຈົ້າຊົງເຮັດວຽກຢູ່ໃນໃຈຂອງຜູ້ເຊື່ອ. ໃນຂະນະທີ່ເວສະລີນັ່ງຟັງຢູ່ນັ້ນມີຄວາມເຊື່ອຈູດຂຶ້ນມາໃນໃຈ. ເພິ່ນກ່າວວ່າ: “ຂ້າພະເຈົ້າຮູ້ສຶກອົບອຸ່ນໃນໃຈຢ່າງແປກປະຫຼາດ ແລະ ຮູ້ສຶກວ່າຂ້າພະເຈົ້າໄວ້ວາງໃຈໃນພຣະຄຣິສແຕ່ຜູ້ດຽວເພື່ອຄວາມລອດຢ່າງແທ້ຈິງ, ແລ້ວພຣະເຈົ້າຊົງໃຫ້ຄວາມໝັ້ນໃຈແກ່ຂ້າພະເຈົ້າວ່າພຣະອົງໄດ້ຊົງຮັບຄວາມບາບຂອງຂ້າພະເຈົ້າໄປ ຄືຄວາມບາບຂອງຂ້າພະເຈົ້ານີ້ເອງ ແລະ ໄດ້ຊົງຊ່ວຍໃຫ້ຂ້າພະເຈົ້າລອດພົ້ນຈາກກົດແຫ່ງຄວາມບາບ ແລະ ຄວາມຕາຍ.” (ຈອນ ວາຍເຮັດ, ປະຫວັດຊີວິດຂອງອາຈານຈອນ ເວສະລີ, ໜ້າ 52). {GC 255.3}

## {GC 256.1}

ເວສະລີຢຶດໝັ້ນໃນຈຸດປະສົງດຽວຂອງເພິ່ນທີ່ຈະສະແຫວງຫາພຣະເຈົ້າຕະຫຼອດເວລາຫຼາຍປີດ້ວຍຄວາມພາກພຽນພຍາຍາມໂດຍບໍ່ໄດ້ຮັບການປອບໃຈ, ໃນປີເຫຼົ່ານີ້ເພິ່ນໄດ້ປະຕິເສດຕົນເອງຢ່າງເຄັ່ງຄັດ, ເປັນທີ່ດູຖູກຂອງຄົນອື່ນ ແລະ ໄດ້ຮັບຄວາມອັບອາຍ. ບັດນີ້ເພິ່ນໄດ້ພົບພຣະອົງແລ້ວ ແລະ ໄດ້ພົບເຫັນວ່າພຣະຄຸນທີ່ເພິ່ນສະແຫວງຫາໂດຍການອະທິຖານ, ການອົດອາຫານ, ການໃຫ້ທານ ແລະ ການປະຕິເສດຕົນເອງ ທີ່ແທ້ຈິງເປັນຂອງປະທານ “ໂດຍບໍ່ຕ້ອງເສຍຄ່າຫຍັງໝົດ.” (ເອຊາຢາ 55:1). {GC 256.1}

## {GC 256.2}

ເມື່ອເພິ່ນເຊື່ອວາງໃຈໃນພຣະຄຣິສແລ້ວ, ເພິ່ນຮູ້ສຶກວ່າມີຄວາມຮ້ອນຮົນເຕັມຫົວໃຈດ້ວຍຄວາມປາຖະໜາທີ່ຈະເຜີຍແຜ່ໄປທົ່ວທຸກແຫ່ງຫົນເຖິງຄວາມຮູ້ກ່ຽວກັບຂ່າວປະເສີດອັນຮຸ່ງເຮືອງແຫ່ງພຣະຄຸນຂອງພຣະເຈົ້າທີ່ພຣະອົງປະທານໂດຍບໍ່ຄິດມູນຄ່າ. ເພິ່ນກ່າວວ່າ: “ຂ້າພະເຈົ້າຖືຂອບເຂດພື້ນທີ່ປະກາດຂອງຂ້າພະເຈົ້າແມ່ນໂລກທັງໂລກ; ສະນັ້ນສ່ວນໃດຂອງໂລກທີ່ຂ້າພະເຈົ້າຢູ່ໃນຂະນະນັ້ນ ຂ້າພະເຈົ້າຖືວ່າມີໜ້າທີ່ຜູກມັດຂ້າພະເຈົ້າຢູ່ໃຫ້ປະກາດແກ່ທຸກຄົນທີ່ຍອມຟັງເຖິງຂ່າວອັນໜ້າຍິນດີເລື່ອງຄວາມລອດພົ້ນ.” (ຈອນ ວາຍເຮັດ, ປະຫວັດຊີວິດຂອງອາຈານຈອນ ເວສະລີ, ໜ້າ 74). {GC 256.2}

## {GC 256.3}

ບັດນີ້ເພິ່ນຍັງຮັກສາວິຖີຊີວິທີ່ເຄັ່ງຄັດ ແລະ ຍັງປະຕິເສດຕົນເອງຕໍ່ໄປ, ບໍ່ແມ່ນເພື່ອເປັນພື້ນຖານແຫ່ງຄວາມເຊື່ອ ແຕ່ເປັນຜົນທີ່ເກີດຂຶ້ນມາຍ້ອນຄວາມເຊື່ອ, ມັນບໍ່ແມ່ນຮາກຖານແຫ່ງຄວາມບໍຣິສຸດ ແຕ່ເປັນຜົນຂອງຄວາມບໍຣິສຸດຕ່າງຫາກ. ພຣະຄຸນຂອງພຣະເຈົ້າໃນພຣະເຢຊູຄຣິສແມ່ນຮາກຖານແຫ່ງຄວາມຫວັງຂອງຄຣິສຕຽນ ແລະ ພຣະຄຸນນັ້ນຈະໄດ້ຮັບການສະແດງອອກດ້ວຍການເຊື່ອຟັງ. ເວສະລີໄດ້ອຸທິດຕົນຕໍ່ການປະກາດຄວາມຈິງອັນຍິ່ງໃຫຍ່ທີເພິ່ນໄດ້ຮັບ, ຄື 1) ການລອດດ້ວຍຄວາມເຊື່ອໃນພຣະໂລຫິດຂອງພຣະຄຣິສທີ່ໄຖ່ມະນຸດໃຫ້ກັບຄືນດີກັບພຣະເຈົ້າ ແລະ 2) ຣິດອໍານາດຂອງພຣະວິນຍານບໍຣິສຸດທີ່ຟື້ນຟູຈິດໃຈ ແລະ ໃຫ້ເກີດໝາກຜົນໃນຊີວິດຕາມແບບຢ່າງຂອງພຣະຄຣິສ. {GC 256.3}

## {GC 256.4}

ວິດຟຽວ ແລະ 2 ພີ່ນ້ອງເວສະລີໄດ້ສຳນຶກຢ່າງເລິກຊຶ້ງເປັນເວາລາດົນນານເຖິງສະພາບຂອງຕົນທີ່ຕ້ອງພິນາດເຊິ່ງເປັນສິ່ງທີຊ່ວຍພວກເຂົາໃຫ້ມີຄວາມພ້ອມສຳລັບວຽກງານຂອງຕົນ. ນອກຈາກນັ້ນພວກເຂົາຕ້ອງທົນຕໍ່ການດູຖູກເຍາະເຍີ້ຍ ແລະ ການກົດຂີ່ຂົ່ມເຫັງທັງໃນມະຫາວິທະຍາໄລ ແລະ ໃນຂະນະທີ່ເຂົ້າສູ່ວຽກງານການຮັບໃຊ້; ທັງໝົດນີ້ໄດ້ຝຶກໃຫ້ພວກເຂົາມີຄວາມອົດທົນຢ່າງທະຫານທີ່ດີຂອງພຣະຄຣິສ. ສະໄໝຢູ່ມະຫາວິທະຍາໄລພວກເຂົາ ແລະ ຄົນອີກຈຳນວນໜຶ່ງທີ່ເຫັນດີນຳໂດນເພື່ອນນັກສຶກສາບາງຄົນທີ່ບໍ່ນັບຖືພຣະເຈົ້າເອີ້ນຢ່າງດູຖູກວ່າເປັນພວກເມທໍດິສ ແປວ່າ “ພວກບ້າລະລຽບວິໄນ,” ແຕ່ໃນປະຈຸບັນຄຳນີ້ເປັນຄຳທີ່ມີກຽດ ແລະ ກາຍເປັນຊື່ຄະນະນິກາຍທີ່ຕິດອັນດັບໃຫຍ່ທີ່ສຸດໃນປະເທດອັງກິດ ແລະ ອາເມຣິກາ. {GC 256.4}

## {GC 257.1}

ໃນຖານະທີ່ພວກເຂົາເປັນສະມາຊິກຄຣິສຕະຈັກແຫ່ງອັງກິດພວກເຂົາຕິດຢູ່ກັບຮູບແບບການນະມັດສະການຂອງຄຣິສຕະຈັກນັ້ນຢ່າງໜຽວແໜ້ນ, ແຕ່ພຣະເຈົ້າຊົງສຳແດງໃຫ້ພວກເຂົາເຫັນມາດຕະຖານທີ່ສູງກວ່າໃນພຣະຄຳຂອງພຣະອົງ. ພຣະວິນຍານບໍຣິສຸດຊົງຊຸກຍູ້ພວກເຂົາໃຫ້ປະກາດພຣະຄຣິສ ແລະ ການທີ່ພຣະອົງຖືກຄຶງໄວ້ເທິງໄມ້ກາງແຂນ. ຣິດອໍານາດຂອງພຣະເຈົ້າສູງສຸດຢູ່ກັບວຽກງານຂອງພວກເຂົາ. ມີຫຼາຍພັນຄົນສຳນຶກໃນຄວາມບາບ ແລະ ກັບໃຈ. ຈໍາເປັນທີ່ແກະເຫຼົ່ານີ້ຈະໄດ້ຮັບການປົກປ້ອງຈາກພວກໝາປ່າທີ່ຈ້ອງຈະກັດກິນ. ເວສະລີບໍ່ໄດ້ຄິດທີ່ຈະຕັ້ງຄະນະນິກາຍໃໝ່, ແຕ່ເພີ່ນໄດ້ຈັດຕັ້ງກຸ່ມຜູ້ເຊື່ອພາຍໃຕ້ຊື່ວ່າ ເຄືອຂ່າຍກຸ່ມເມທອດິສ (Methodist Connection). {GC 257.1}

## {GC 257.2}

ຄົນຈາກຄຣິສຕະຈັກທີ່ລັດຖະບານຮັບຮອງໄດ້ຕໍ່ຕ້ານພວກເຂົາຢ່າງໜັກໜ່ວງ ແລະ ແປກປະຫຼາດ; ເຖິງຢ່າງໃດກໍຕາມ, ພຣະເຈົ້າຊົງນຳດ້ວຍພຣະປັນຍາຂອງພຣະອົງເພື່ດໃຫ້ເລີ່ມມີການປະຕິຮູບເກີດຂຶ້ນພາຍໃນຄຣິສຕະຈັກເອງ. ຖ້າການປະຕິຮູບເກີດຂຶ້ນຈາກພາຍນອກແລ້ວ ມັນຄົງບໍ່ສາມາດເຂົ້າໄປເຖິງບ່ອນທີຕ້ອງການຫຼາຍ. ແຕ່ເນື່ອງຈາກຜູ້ປະກາດການປະຕິຮູບນັ້ນແມ່ນອາຈານໃນຄຣິສຕະຈັກເອງ ແລະ ເຮັດວຽກພາຍໃຕ້ລະບຽບຂອງຄຣິສຕະຈັກຕາມຈັງຫວະ ແລະ ໂອກາດທີ່ຫາໄດ້, ສະນັ້ນຈຶ່ງມີການເປີດປະຕູຮັບເອົາຄວາມຈິງ ເຊິ່ງຖ້າໃຊ້ວິທີອື່ນ(ປະຕູເຫຼົ່ານັ້ນ)ຄົງປິດຢູ່. ອາຈານປະຈຳໂບດຫຼາຍຄົນໄດ້ຕື່ນຈາກຄວາມເຊີຍຊາດ້ານສິນທຳ ແລະ ກາຍເປັນນັກເທດທີ່ກະຕືລືລົ້ນໃນຄຣິສຕະຈັກທ້ອງຖິ່ນຂອງຕົນເອງ. ຄຣິສຕະຈັກເຊິ່ງຢູ່ໃນສະພາບທີ່ແຂງຕາຍຍ້ອນເນັ້ນພິທີກຳ ໄດ້ກັບຄືນມີຊີວິດ. {GC 257.2}

## {GC 257.3}

ໃນສະໄໝຂອງເວສະລີເໝືອນກັບທຸກສະໄໝຂອງປະຫວັດສາດຄຣິສຕະຈັກ, ຄືຄົນທີ່ມີຂອງປະທານແຕກຕ່າງກັນໄດ້ເຮັດວຽກຕາມທີ່ໄດ້ຮັບມອບໝາຍ. ພວກເຂົາບໍ່ໄດ້ສອດຄ່ອງກັນໃນລາຍລະອຽດຂອງຫຼັກຂໍ້ເຊື່ອ, ແຕ່ພຣະວິນຍານຂອງພຣະເຈົ້າຊອົງດົນໃຈພວກເຂົາທຸກຄົນ, ພວກເຂົາຈຶ່ງຮ່ວມກັນເປັນໜຶ່ງດຽວດ້ວຍຄວາມມຸ້ງໝັ້ນທີ່ຈະນຳຄົນມາຫາພຣະຄຣິສ. ຄັ້ງໜຶ່ງຄວາມເຂົ້າໃຈທີ່ແຕກຕ່າງກັນລະຫວ່າງວິດຟຽວກັບພີ່ນ້ອງເວສະລີເກືອບເປັນເຫດໃຫ້ແຕກຫັກ; ແຕ່ເມື່ອພວກເຂົາໄດ້ຮຽນຮູ້ເຖິງຄວາມອ່ອນສຸພາບຜ່ານປະສົບການທີ່ພວກເຂົາມີກັບພຣະຄຣິສ ກໍສາມາດຄືນດີກັນໄດ້ໂດຍມີການເປີດໃຈອົດທົນຕໍ່ກັນ. ໃນຂະນະທີ່ຄົນບາບກຳລັງພິນາດ ຄວາມເທັດ ແລະ ຄວາມຊົ່ວຮ້າຍກຳລັງເກີດຂຶ້ນຢູ່ທຸກແຫ່ງຫົນ, ພວກເຂົາບໍ່ມີເວລາທີ່ຈະໂຕ້ຖຽງກັນ. {GC 257.3}

## {GC 258.1}

### ເວສະລີຫວິດຕາຍ

ຜູ້ຮັບໃຊ້ຂອງພຣະເຈົ້າຕ້ອງດຳເນີນຕາມເສັ້ນທາງທີ່ລຳບາກ. ຄົນມີອິດທິພົນ ແລະ ການສຶກສາໄດ້ໃຊ້ກຳລັງຄວາມສາມາດເພື່ອຕໍ່ຕ້ານພວກເຂົາ. ເມື່ອເວລາຜ່ານໄປໄລຍະໜຶ່ງກໍມີສາສະໜາຈານຫຼາຍຄົນສະແດງຄວາມເປັນສັດຕູ(ອອກມາ) ແລະປິດປະຕູໂບດຂອງພວກເຂົາຕໍ່ຄວາມເຊື່ອຖືອັນບໍຣິສຸດ ແລະ ຜູ້ທີ່ປະກາດຄວາມເຊື່ອນັ້ນ. ການທີ່ພວກສາສະໜາຈານຢືນໃນທຳມາດ ແລະ ປະນາມເວສະລີພ້ອມເພື່ອນຮ່ວມປະກາດນັ້ນໄດ້ປຸກປັ້ນຄົນໂງ່ຈ້າ ແລະ ຄົນຊົ່ວທີ່ຢູ່ຝ່າຍຄວາມມືດໃຫ້ລຸກຮືຂຶ້ນ. ຈອນ ເວສະລີຫວິດຕາຍຢູ່ຫຼາຍເທື່ອໂດຍພຣະເມດຕາຂອງພຣະເຈົ້າ. ເມື່ອຝູງຊົນຖືກຍຸຍົງໃຫ້ໂກດຮ້າຍໃສ່ເພິນ ແລະ ເບິ່ງຄືວ່າບໍ່ມີທາງໜີໄປໄດ້, ຈະມີທູດສະຫວັນມາໃນຮູບຮ່າງຂອງມະນຸດມາຢູ່ຂ້ານເພິ່ນ, ຝູງຊົນຈະຖອຍກັບ ແລະ ຜູ້ຮັບໃຊ້ຂອງພຣະຄຣິສຈະຜ່ານພົ້ນອັນຕະລາຍໄປດ້ວຍຄວາມປອດໄພ. {GC 258.1}

## {GC 258.2}

ຄັ້ງໜຶ່ງຫຼັງຈາກທີ່ລອດຝູງຊົນທີ່ໂມໂຫຮ້າຍໄປໄດ້ເວສະລີກ່າວວ່າ: “ຂະນະທີ່ພວກເຮົາກຳລັງຍ່າງລົງຄ້ອຍໄປຫາເມືອງໃນທາງເດີນທີ່ມື່ນຫຼາຍ ມີຫຼາຍຄົນພຍາຍາມຍູ້ໃຫ້ຂ້າພະເຈົ້າລົ້ມລົງ ໂດຍພວກເຂົາຄິດວ່າ ຖ້າຂ້າພະເຈົ້າລົ້ມລົງແລ້ວ ຈະບໍ່ໃຫ້ມີໂອກາດລຸກຂຶ້ນອີກ. ແຕ່ຂ້າພະເຈົ້າບໍ່ໄດ້ສະດຸດ ຫຼື ມື່ນໄຫຼເລີຍ ຈົນໃນທີ່ສຸດກໍພົ້ນມືພວກເຂົາໄປ…. ເຖິງແມ່ນວ່າຫຼາຍຄົນຈະຈັບຄໍຫຼືເສື້ອຜ້າຂອງຂ້າພະເຈົ້າ, ເພື່ອດຶງຂ້າພະເຈົ້າລົງ, ແຕ່ພວກເຂົາບໍ່ສາມາດອົດເຂົ້າໄດ້ເລີຍ:ມີພຽງຄົນດຽວເທົ່ານັ້ນທີ່ຈັບເອົາເສື້ອແອວຂອງຂ້າພະເຈົ້າໄວ້, ເຊິ່ງບໍ່ດົນກໍຍັງເຫຼືອຢູ່ໃນມືຂອງລາວ; ອີກໃບໜຶ່ງ, ຢູ່ໃນຖົງທີ່ເປັນບັດປະຈໍາຕົວຂອງທະນາຄານ, ຖືກຈີກແຕ່ເຄິ່ງໜຶ່ງ…. ຊາຍແຂງແຮງຄົນໜຶ່ງຖືໄມ້ໂອກທ່ອນໃຫຍ່ຢູ່ຂ້າງຫຼັງໄດ້ຟາດມາທາງຂ້າພະເຈົ້າຫຼາຍເທື່ອ ເຊິ່ງຖ້າຫາກລາວໄດ້ຖືກຫົວດ້ານຫຼັງຂອງຂ້າພະເຈົ້າແລ້ວ ກໍຄົງບໍ່ຕ້ອງຟາດອີກ! ຂ້າພະເຈົ້າຄົງຕາຍແນ່ນອນ. ແຕ່ທຸກເທື່ອທີ່ລາວຟາດມາ ໄມ້ທ່ອານນັ້ນກໍຖືກປັດໄປຕົກຂ້າງ ຂ້າພະເຈົ້າບໍ່ຮູ້ວ່າແມ່ນຫຍັງປັດມັນໄປ ເພາະຂ້າພະເຈົ້າບໍ່ສາມາດຫຼົບໄປທາງຊ້າຍ ຫຼື ທາງຂວາໄດ້ເລີຍ…. ມີອີກຄົນໜຶ່ງແລ່ນຜ່ານຝູງຊົນເຂົ້າມາຫາຂ້າພະເຈົ້າ, ລາວຍົກແຂນຂຶ້ນເພື່ອຕີ ແຕ່ທັນໃດນັ້ນກໍປ່ອຍມືລົງລູບຫົວຂ້າພະເຈົ້າພ້ອມກ່າວວ່າ: ‘ເບິ່ງດູ! ຜົມຂອງລາວນິ່ມ(ຫຼາຍ/ແທ້ໃດ)!’… ຄົນກຸ່ມທໍາອິດທີ່ກັບໃຈຄືພວກຫົວໜ້ານັກເລັງໃນເມືອງ, ເປັນຜູ້ນຳພວກຄົນຮ້າຍ ເຊິ່ງໜຶ່ງໃນນັ້ນເຄີຍເປັນນັກມວຍໃນລະຄອນສັດ…. {GC 258.2}

## {GC 259.1}

“ເບິ່ງແມ! ພຣະເຈົ້າຊົງຕຽມເຮົາເທື່ອລະໜ້ອຍເພື່ອໃຫ້ພ້ອມສຳລັບນ້ຳພຣະໄທຂອງພຣະອົງ. ສອງປີກ່ອນ, ມີດິນຈີ່ກ້ອນໜຶ່ງລອຍມາ(ຂີດ)ໄຫຼ່ຂອງຂ້າພະເຈົ້າ. ຕໍ່ມາປີ່ໜຶ່ງມີຄົນປາກ້ອນຫີນມາຖືກໜ້າຜາກຂອງຂ້າພະເຈົ້າຢູ່ລະຫວ່າງຕາພໍດີເລີຍ. ເດືອນແລ້ວນີ້ຂ້າພະເຈົ້າຖືກຕີເທື່ອໜຶ່ງ ແລະ ຄ່ໍາຄືນນີ້ກໍຖືກຕີ 2 ເທື່ອ, ເທື່ອໜຶ່ງກ່ອນພວກເຮົາເຂົ້າມາໃນເມືອງ ແລະ ອີກເທື່ອໜຶ່ງເມື່ອອອກໄປ; ແຕ່ທັງ 2 ເທື່ອ ບໍ່ເຈັບຫຍັງເລີຍ ເພາະເຖິງວ່າຜູ້ຊາຍຄົນໜຶ່ງຕີໜ້າເອິກຂ້າພະເຈົ້າດ້ວຍສຸດກຳລັງຂອງລາວ ແລະ ອີກຄົນໜຶ່ງຕີປາກຂ້າພະເຈົ້າແຮງຈົນເລືອດໄຫຼອອກມາທັນທີ, ຂ້າພະເຈົ້າບໍ່ຮູ້ສຶກເຈັບເລີຍ, ບໍ່ຕ່າງຫຍັງກັບການຖືກລູບດ້ວຍເສັ້ນເຟືອງ.” (ງານຂຽນຂອງຈອນ ເວສະລີ, ເຫຼັ້ມ 3, ໜັ້າ 297, 298). {GC 259.1}

## {GC 259.2}

ພວກຊາວເມທໍດິສໃນສະໄໝນັ້ນ, ທັງຜູ້ເຊື່ອທົ່ວໄປ ແລະ ກຸ່ມນັກເທດ, ລ້ວນແຕ່ຕ້ອງທົນຕໍ່ການຖືກເຍາະເຍີ້ຍ ແລະ ການກົດຂີ່ຂົ່ມເຫງ, ທັງຈາກສະມາຊິກຄຣິສຕະຈັກແຫ່ງອັງກິດ ແລະ ຈາກຄົນທີ່ບໍ່ນັບຖືສາສະໜາຢ່າງເປີດເຜີຍແຕ່ຫຼົງການປ້າຍສີຂອງສະມາຊິກຄຣິສຕະຈັກ. ພວກເຂົາຖືກຟ້ອງຂຶ້ນສານຍຸຕິທຳ, ເຊິ່ງໃນສະໄໝນັ້ນພວກສານດັງກ່າວມີຄວາມຍຸຕິທໍາໃນຊື່ເທົ່ານັ້ນ ເພາະມີໜ້ອຍຄັ້ງທີ່ມີຄວາມຍຸຕິທຳຢ່າງແທ້ຈິງ. ຫຼາຍຄັ້ງກໍຖືກຜູ້ຂົ່ມເຫງລົງມືທຳຮ້າຍຈົນບາດເຈັດ. ມີກຸ່ມຄົນຮ້າຍໄປຕາມເຮືອນ ທໍາລາຍເຄື່ອງເຟີນີເຈີ ແລະ ເຄື່ອງຂອງ, ທັງປຸ້ນເອົາສິ່ງໃດກໍຕາມທີ່ພວກເຂົາຕ້ອງການ ແລ້ວກໍທໍາຮ້າຍທັງຜູ້ຊາຍ, ແມ່ຍິງ ແລະ ເດັກນ້ອຍຢ່າງບໍ່ປານີ. ໃນບາງຄັ້ງ, ມີການຕິດປະກາດໃນທີ່ສາທາລະນະຮຽກຮ້ອງໃຫ້ຜູ້ທີ່ຢາກຊ່ວຍໃນການທໍາລາຍປ່ອງຢ້ຽມ ແລະ ປຸ້ນເຮືອນຂອງຊາວເມທໍດິສໃຫ້ຮວມຕົວກັນຕາມເວລາ ແລະ ສະຖານທີ່ກຳນົດ. ການລ່ວງລະເມີດກົດໝາຍບ້ານເມືອງ ແລະ ກົດບັນຍັດຂອງພຣະເຈົ້າຢ່າງເປີດເຜີຍນີ້ຜ່ານໄປໂດຍເຈົ້າໜ້າທີ່ໄປໄດ້ກ່າວຕັກເຕືອນແຕ່ຢ່າງໃດ. ມີການຂົ່ມເຫັງຊາວເມທອດິສຢ່າງເປັນລະບົບເຖິງແມ່ນວ່າພວກເຂົາມີຄວາມຜິດພຽງຢ່າງດຽວ ຄືການຫາທາງຊ່ວຍຫັນຄົນບາບຈາກເສັ້ນທາງແຫ່ງຄວາມພິນາດມາສູ່ທາງແຫ່ງຄວາມບໍຣິສຸດ. {GC 259.2}

## {GC 259.3}

ຈອນ ເວສະລີກ່າວເຖິງປະເດັນທີ່ຕົນ ແລະ ເພື່ອນຮ່ວມງານຖືກກ່າວຫາວ່າ: “ບາງຄົນອ້າງວ່າຄໍາສອນຂອງຄົນເຫຼົ່ານີ້ເປັນຄຳສອນທຽມເທັດ, ຜິດພ້ຽນ ແລະ ແໜ້ນຄວາມຮູ້ສຶກຫຼາຍກວ່າເຫດຜົນ, ທັງອ້າງວ່າເປັນຄຳສອນໃໝ່ ທີ່ຫາກໍໄດ້ຍິນ, ເປັນຄຳສອນຂອງພວກຄະນະຄະເວເກີ, ພວກຄັ່ງສາສະໜາ, ພວກນິຍົມລະບອບສັນຕະປາປາ. ຂໍ້ອ້າງເຫຼົ່ານີ້ໄດ້ຖືກຖອນຮາກຖອນໂຄນໄປແລ້ວ, ເພາະມີການພິສູດວ່າຄຳສອນຂອງພວກເຮົາໃນທຸກເລື່ອງເປັນຄໍາສອນທີ່ແຈ່ມແຈ້ງຈາກພຣະຄໍາພີຕາມທີ່ຄຣິສຕະຈັກແຫ່ງອັງກິດຂອງພວກເຮົາເອງໄດ້ຕີຄວາມ. ເພາະສະນັ້ນມັນຈຶ່ງບໍ່ສາມາດເປັນຄຳສອນທຽມເທັດ ຫຼື ຜິດພ້ຽນໄດ້ ຖ້າແມ່ນພຣະຄໍາພີເປັນຄວາມຈິງ.” “ບາງຄົນອ້າວວ່າ, ‘ຄໍາສອນຂອງພວກເຂົາເຄັ່ງຄັດເກີນໄປ; ພວກເຂົາເຮັດໃຫ້ທາງໄປສະຫວັນແຄບເກີນໄປ.’ ຄວາມຈິງແລ້ວ ນີ້ແມ່ນຂໍ້ຄັດຄ້ານຂໍ້ທຳອິດ, (ເຊິ່ງເປັນຂໍ້ກ່າວຫາຂໍ້ດຽວໃນໄລຍະເວລາດົນພໍສົມຄວນ, ) ແລະ ເປັນເບື້ອງຫຼາຍຂອງຂໍ້ຄັດຄ້ານນັບອີກພັນຂໍ້ເຊິ່ງປາກົດຢູ່ໃນຮູບແບບຕ່າງໆ. ແຕ່ວ່າຄຳສອນຂອງຊາວເມທອດິສເຮັດໃຫ້ທາງໄປສະຫວັນແຄບກວ່າທີ່ອົງພຣະຜູ້ເປັນເຈົ້າແລະ ພວກອັກຄະສາວົກຂອງພຣະອົງໄດ້ເຮັດບໍ? ຄຳສອນຂອງພວກເຂົາເຄັ່ງຄັດກວ່າຄໍາສອນຂອງພຣະຄຳພີບໍ? ຂໍໃຫ້ພິຈາລະນາຂໍ້ພຣະຄຳພີທີ່ແຈ່ມແຈ້ງພຽງສອງສາມຂໍ້: ‘ຈົ່ງຮັກອົງພຣະຜູ້ເປັນເຈົ້າອົງເປັນພຣະເຈົ້າຂອງເຈົ້າດ້ວຍສຸດໃຈ, ດ້ວຍສຸດຈິດ, ດ້ວຍສຸດຄວາມຄິດ ແລະ ດ້ວຍສຸດກຳລັງຂອງເຈົ້າ.’ ‘ຖ້ອຍຄຳເປົ່າໆ ທຸກຄຳທີ່ມະນຸດເວົ້າ ຈະຕ້ອງໃຫ້ການເພາະຄຳນັ້ນໃນວັນພິພາກສາ.’ ‘ເມື່ອເຈົ້າທັງຫຼາຍຈະກິນ ຈະດື່ມ ຫຼື ຈະເຮັດສິ່ງໃດກໍດີ ຈົ່ງເຮັດທຸກສິ່ງເພື່ອຖວາຍພຣະກຽດແດ່ພຣະເຈົ້າ.’” (ມາຣະໂກ 12:30; ມັດທາຍ 12:36; 1 ໂກຣິນໂທ 10:31.) {GC 259.3}

## {GC 260.1}

“ຖ້າຄໍາສອນຂອງພວກເຂົາເຄັ່ງຄັດກວ່ານີ້ເຂົາກໍຕ້ອງຮັບຜິດຊອບ; ແຕ່ພວກທ່ານຮູ້ຢູ່ແກ່ໃຈວ່າມັນບໍ່ແມ່ນ. ແລ້ວມີໃຜແດ່ທີ່ສາມາດສອນໃຫ້ເຄັ່ງຄັດໜ້ອຍກວ່ານີ້ໄດ້ໂດຍບໍ່ໄດ້ເຮັດໃຫ້ພຣະຄໍາຂອງພຣະເຈົ້າເສື່ອມລົງ? ຜູ້ຮັບຜິດຊອບຄວາມເລິກລັບແຫ່ງພຣະເຈົ້າຈະສັດຊື່ໄດ້ຢ່າງໄດ້ຕໍ່ພຣະຄຳອັນສັກສິດທີ່ມອບໝາຍໃຫ້ຖ້າຫາກວ່າລາວໄດ້ປ່ຽນແປງພຣະຄຳນັ້ນ. ບໍ່ໄດ້ເລີຍ. ລາວບໍ່ສາມາດຫຼຸດນ້ຳໜັກຂອງຂໍ້ໜຶ່ງຂໍ້ໃດເລີຍ, ແຕ່ຕ້ອງປະກາດໃຫ້ມະນຸດທຸກຄົນຮູ້ວ່າ ‘ຂ້າພະເຈົ້າບໍ່ສາມາດຈະບໍ່ຫຼຸດພຣະຄໍາພີລົງມາໃຫ້ເປັນໄປຕາມຄ່ານິຍົມຂອງເຈົ້າໄດ້ເລີຍ. ເຈົ້າຕ້ອງຂຶ້ນມາຫາພຣະຄຳພີ ຫຼື ພິນາດໄປຕະຫຼອດການ.’ ເພາະເຫດນີ້ແຫຼະຄົນທັງຫຼາຍຈຶ່ງພາການຮ້ອງວ່າ ‘ອາຈານເຫຼົ່ານີ້ບໍ່ມີຄວາມເມດຕາເລີຍ.’ ເຈົ້າວ່າບໍ່ເມດຕາບໍ? ບໍ່ເມດຕາເລື່ອງໃດ? ພວກເຂົາບໍ່ແມ່ນໄດ້ລ້ຽງຄົນອຶດຫິວ ແລະ ເອົາເສື່ອຜ້ານຸ່ງຫົ່ມຜູ້ທີ່ເປືອຍກາຍບ່ແມ່ນບໍ່? ແຕ່ຄົນເຫຼົ່ານີ້ຕອບວ່າ ‘ບໍແມ່ນເລື່ອງນັ້ນດອກ, ອາຈານເຫຼົ່ານັ້ນບໍ່ໄດ້ຂາດໃນເລື່ອງຄວາມຊ່ວຍເຫຼືອ, ແຕ່ບໍ່ມີຄວາມເມດຕາໃນເລື່ອງການຕັດສິນ! ພວກເຂົາຄິດວ່າບໍ່ມີຜູ້ໃດຈະລອດໄດ້ນອກຈາກຄົນທີ່ເຊື່ອຖືແບບດຽວກັນກັບພວກເຂົາ.’ ງານຂຽນຂອງຈອນ ເວສະລີ, ເຫຼັ້ມ 3, ໜ້າ 152, 153). {GC 260.1}

## {GC 260.2}

ຄວາມເສື່ອມໂຊມທາງດ້ານຈິດວິນຍານເຊິ່ງເກີດຂຶ້ນໃນປະເທດອັງກິດກ່ອນສະໄໝຂອງເວສລີເລັກໜ້ອຍ, ສ່ວນຫຼາຍເກີດຈາກຄຳສອນທີ່ວ່າພຣະບັນຍັດຂອງພຣະເຈົ້າຖືກລົ້ມເລີກແລ້ວ. ມີຫຼາຍຄົນຢືນຢັນວ່າພຣະຄຣິສຊົງຍົກເລີກກົດສິນທໍາ, ສະນັ້ນຄຣິສຕຽນຈຶ່ງບໍ່ຕ້ອງຮັກສາພຣະບັນຍັດ, ເພາະຜູ້ເຊື່ອໄດ້ຮັບການປົດປ່ອຍຈາກ “ການເປັນທາດແຫ່ງການປະພຶດດີ.” ສ່ວນຄົນອື່ນເຖິງແມ່ນຈະຍອມຮັບວ່າພຣະບັນຍັດດຳລົງຢູ່ຕະຫຼອດໄປ, ແຕ່ໃນຂະນະດຽວກັນກໍກັບປະກາດວ່າບໍ່ຈໍາເປັນໃຫ້ສາສະໜາຈານສອນສະມາຊິກໃຫ້ຮັກສາພຣະບັນຍັດ ເພາະຜູ້ທີ່ພຣະເຈົ້າຊົງເລືອກໃຫ້ຮັບຄວາມລອດນັ້ນ, “ຈະຖືກພະລັງແຫ່ງພຣະຄຸນກະຕຸ້ນພວກເຂົາໃຫ້ເຮັດຄວາມດີຢ່າງຫຼີກລ້ຽງບໍ່ໄດ້,” ໃນຂະນະທີ່ຜູ້ທີ່ຖືກກຳນົດໃຫ້ພິນາດນິຣັນກໍ “ບໍ່ມີກຳລັງທີ່ຈະຮັກສາພຣະບັນຍັດຂອງພຣະເຈົ້າໄດ້ເລີຍ.” {GC 260.2}

## {GC 261.1}

ບາງຄົນທີ່ຖືວ່າ “ຜູ້ຖືກເລືອກບໍ່ສາມາດ(ຕົກ/ລົ້ນລົງມາ)ຈາກພຣະຄຸນ ຫຼື ສູນເສຍການເປັນທີ່ໂປດປານຂອງພຣະເຈົ້າໄດ້” ຍັງໄດ້ສານຕໍ່ເຖິງຂໍ້ສະຫຼຸບທີ່ໜ້າລັງກຽດກວ່ານັ້ນອີກວ່າ: “ການກະທໍາຊົ່ວຂອງພວກເຂົາບໍ່ໄດ້ເປັນຄວາມບາບແທ້ ແລະ ບໍ່ຄວນຖືກນັບວ່າເປັນການລະເມີດພຣະບັນຍັດຂອງພຣະເຈົ້າ, ສະນັ້ນພວກເຂົາຈຶ່ງບໍ່ຕ້ອງສາລະພາບບາບ ຫຼື ກັບໃຈປະຖິ້ມການເຮັດຊົ່ວດັ່ງກ່າວ.” (ສານຸກົມຂອງມັກຄຼິນທ້ອກ ແລະ ສະຕອງ, ບົດຄວາມເລື່ອງ “Antinomians”) ດັ່ງນັ້ນ, ພວກເຂົາຈຶ່ງປະກາດວ່າແມ່ນແຕ່ຄວາມບາບຢ່າງໜຶ່ງທີ່ໂຫດຮ້າຍທີ່ສຸດ, “ທີ່ຄົນທົ່ວໄປເຫັນວ່າເປັນການລະເມີດກົດບັນຍັດຂອງພຣະຈົ້າຢ່າງຮ້າຍແຮງກໍຍັງບໍ່ໄດ້ເປັນບາບໃນສາຍພຣະເນດຂອງພຣະເຈົ້າ” ຖ້າຫາກວ່າຜູ້ກະທຳບາບນັ້ນເປັນໜຶ່ງໃນຜູ້ທີ່ພຣະເຈົ້າຊົງເລືອກໄວ້, “ຍ້ອນວ່າມັນເປັນລັກສະນະສະເພາະຢ່າງໜຶ່ງຂອງຜູ້ທີ່ຖືກເລືອກ, ວ່າ ພວກເຂົາບໍ່ສາມາດເຮັດສິ່ງໃດທີ່ພຣະເຈົ້າບໍ່ພໍພຣະໄທ ຫຼື ທີ່ພຣະບັນຍັດຫ້າມໄວ້ໄດ້ເລີຍ.” {GC 261.1}

## {GC 261.2}

ຄໍາສອນຜີສາດມານຮ້າຍເຫຼົ່ານີ້ແມ່ນມີແກ່ນສານແບບດຽວກັນກັບຄຳສອນຊ່ວງຫຼັງຂອງນັກສາສະໜາສາດ ແລະ ຜູ້ສອນທີ່ຍອດນິຍົມວ່າ ມາດຕະຖານຄວາມຖືກຕ້ອງບໍ່ແມ່ນພຣະບັນຍັດອັນປ່ຽນແປງບໍ່ໄດ້ຂອງພຣະເຈົ້າ ແຕ່ເປັນສັງຄົມຕ່າງຫາກທີ່ກຳນົດຂຶ້ນ, ຈຶ່ງສາມາດປ່ຽນແປງໄດ້ຕະຫຼອດເວລາ. ຄວາມຄິດທັງໝົດນີ້ໄດ້ຮັບການດົນໃຈຈາກວິນຍານດຽວກັນ ກໍຄືຊາຕານຜູ້ເລິ່ມສະແຫວງຫາທີ່ຈະທໍາລາຍຂໍ້ບັງຄັບເລື່ອງຄວາມຊອບທໍາໃນພຣະບັນຍັດຂອງພຣະເຈົ້າ ແມ່ນແຕ່ເມື່ອມັນຢູ່ທ່າມກາງຊາວສະຫວັນຜູ້ບໍ່ມີບາບ. {GC 261.2}

## {GC 261.3}

ຄໍາສອນທີ່ວ່າພຣະເຈົ້າລິຂິດອຸປະນິໄສຂອງມະນຸດຈົນດັດແກ້ປ່ຽນແປງບໍ່ໄດ້ເປັນເຫດໃຫ້ຫຼາຍຄົນເໝືອນກັບປະຕິເສດກົດບັນຍັດຂອງພຣະເຈົ້າ. ເວສະລີຄັດຄ້ານຄຳສອນຜິດຂອງອາຈານເຫຼົ່ານັ້ນທີ່ປະຕິເສດພຣະບັນຍັດ ໂດຍສະແດງໃຫ້ເຫັນວ່າ ຄຳສອນອັນໃດທີ່ນຳໄປສູ່ການປະຕິເສດພຣະບັນຍັດນັ້ນແມ່ນຂັດຕໍ່ພຣະຄໍາພີ. “ພຣະຄຸນຂອງພຣະເຈົ້າໄດ້ຊົງເປີດເຜີຍແລ້ວ ເພື່ອນຳຄວາມລອດພົ້ນໃຫ້*ຄົນທັງປວງ*.” “ການກະທຳເຊັ່ນນີ້ ເປັນສິ່ງທີ່ດີ ແລະ ເປັນທີ່ພໍພຣະໄທພຣະເຈົ້າ ພຣະຜູ້ໂຜດຊ່ວຍໃຫ້ພົ້ນຂອງພວກເຮົາ ພຣະອົງຊົງມີພຣະປະສົງໃຫ້*ທຸກຄົນ*ໄດ້ເຖິງຄວາມພົ້ນ ແລະໃຫ້ມາຮູ້ຈັກຄວາມຈິງ. ດ້ວຍວ່າ, ມີພຣະເຈົ້າອົງດຽວ ແລະມີຜູ້ກາງແຕ່ຜູ້ດຽວລະຫວ່າງພຣະເຈົ້າກັບມະນຸດ ຄືພຣະຄຣິສເຈົ້າເຢຊູຜູ້ຊົງສະພາບເປັນມະນຸດ, ຜູ້ທີ່ໄດ້ສະຫຼະພຣະອົງເອງ ເພື່ອເປັນຄ່າໄຖ່ມະນຸດສະໂລກທຸກຄົນ.” (ຕີໂຕ 2:11; 1 ຕີໂມທຽວ 2:3–6). ພຣະເຈົ້າປະທານພຣະວິນຍານຂອງພຣະອົງໂດຍບໍ່ຕ້ອງເສຍຄ່າເພື່ອເປີດໂອກາດໃຫ້ມະນຸດທຸກຄົນສາມາດເຂົ້າເຖິງຄວາມລອດໄດ້. ດັ່ງນັ້ນພຣະຄຣິສຊົງເປັນ, “ຄວາມສະຫວ່າງອັນແທ້ຈິງ,” ທີ່ “ສ່ອງແກ່ຄົນທັງປວງ.” (ໂຢຮັນ1:9). ສາເຫດທີ່ຄົນບໍ່ໄດ້ຮັບຄວາມລອດກໍຍ້ອນພວກເຂົາຈົ່ງໃຈປະຕິເສດຂອງປະທານແຫ່ງຊີວິດ. {GC 261.3}

## {GC 262.1}

### ເວສະລີປົກປ້ອງພຣະບັນຍັດຂອງພຣະເຈົ້າ

ເວສະລີຕອບຄົນທີ່ອ້າງວ່າພຣະບັນຍັດ 10 ປະການຖືກຍົກເລີກພ້ອມກັບກົດພິທີກຳເມື່ອພຣະຄຣິສສິ້ນພຣະຊົນນັ້ນວ່າ : “ກົດສິນທໍາອັນປະກອບດ້ວຍພຣະບັນຍັດ 10 ປະການ ເຊິ່ງເຫຼົ່າຜູ້ເຜີຍພຣະທາໄດ້ຖືປະຕິບັດຕາມນັ້ນ, ພຣະຄຣິສບໍ່ໄດ້ຍົກເລີກ. ພຣະອົງບໍ່ໄດ້ມີຄວາມປາຖະໜາທີ່ຈະສະເດັດມາລຶບລ້າງສ່ວນໃດສ່ວນໜຶ່ງຂອງພຣະບັນຍັດເລີຍ. ພຣະບັນຍັດນັ້ນຍົກເລີກບໍ່ໄດ້; ‘ຢືນຍົງ…ເປົນພະຍານອັນສັດຊື່ຢູ່ເທິງທ້ອງຟ້າ.’ (ເພງສັນລະເສີນ 89:37)… ພຣະບັນຍັດມີມາຕັ້ງແຕ່ປະຖົມການຂອງໂລກ ເຊິ່ງ ‘ບໍ່ໄດ້ຂຽນໃສ່ແຜ່ນຫີນ’ (2 ໂກຣິນໂທ 3:3) ແຕ່ຂຽນໃສ່ຫົວໃຈຂອງມະນຸດທຸດຄົນເມື່ອພວກເຂົາອອກມາຈາກພຣະຫັດຂອງພຣະຜູ້ສ້າງ. ແລະ ເຖິງແມ່ນວ່າຕົວອັກສອນທີ່ຖືກຂຽນໄວ້ໃນຫົວໃຈດ້ວຍນິ້ວພຣະຫັດຂອງພຣະເຈົ້າໄດ້ຖືກຄວາມບາບຂີດຂ້າໄປຫຼາຍແລ້ວ, ແຕ່ມັນບໍ່ໄດ້ຖືກລຶບລ້າງຈົນໝົດ ຕາບໃດທີ່ພວກເຮົາຍົງສຳນຶກໃນຄວາມດີ ແລະ ຄວາມຊົ່ວ. ທຸກພາກສ່ວນຂອງພຣະບັນຍັດນີ້ຕ້ອງມີຜົນບັງຄັບໃຊ້ຕໍ່ມະນຸດສະໂລກທັງປວງໃນທຸກຍຸກສະໄໝ; ເພາະວ່າພຣະບັນຍັດນັ້ນບໍ່ໄດ້ຂຶ້ນຢູ່ກັບກາລະເທສະ ຫຼື ສະຖານການທີ່ປ່ຽນແປງໄດ້, ແຕ່ຢູ່ເທິງພື້ນຖານທຳມະຊາດຂອງພຣະເຈົ້າ, ທຳມະຊາດຂອງມະນຸດ ແລະ ຄວາມສໍາພັນທີ່ບໍ່ປ່ຽນລະຫວ່າງພຣະເຈົ້າກັບມະນຸດ.” {GC 262.1}

## {GC 262.2}

“‘ເຮົາບໍ່ໄດ້ມາລຶບລ້າງ ແຕ່ມາເຮັດໃຫ້ສຳເລັດຄົບຖ້ວນ.’ (ມັດທາຍ 5:17)… ບໍ່ຕ້ອງສົງໄສເລີຍ, ຄວາມໝາຍຂອງພຣະເຢຊູໃນຂໍ້ນີ້ສອດຄ່ອງກັບທຸກຂໍ້ທີ່ຊົງກ່າວກ່ອນ ແລະ ຫຼັງຈາກນັ້ນ ຄືພຣະອົງສະເດັດມາເພື່ອສະຖາປະນາພຣະບັນຍັດຂຶ້ນຢ່າງສົມບູນ ແມ່ນວ່າມະນຸດຈະພຍາຍາມວິເຄາະເປັນຢ່າງອື່ນກໍຕາມ: ພຣະອົງສະເດັດມາເພື່ອເປີດເຜີຍທຸກປະເດັນໃນພຣະບັນຍັດທີ່ມືດມົວ ຫຼື ເຂົ້າໃຈຍາກໃຫ້ກະຈ່າງແຈ້ງ: ພຣະອົງສະເດັດມາເພື່ອປະກາດຄວາມຈິງ ແລະ ຄວາມສຳຄັນຂອງທຸກສ່ວນຂອງພຣະບັນຍັດ, ເພື່ອສະແດງໃຫ້ເຫັນຄວາມກວ້າງຍາວຂອງພຣະບັນຍັດທຸກຂໍ້ວ່າມີຄວາມສູງເລິກປານໃດ, ຄືໃຫ້ເຫັນຄວາມບໍຣິສຸດ ແລະ ຄວາມໝາຍດ້ານຈິດຍິນຍານຂອງພຣະບັນຍັດທີ່ເກີນຄວາມເຂົ້າໃຈ.” (ເວສະລີ, ຄໍາເທດສະໜາທີ 25). {GC 262.2}

## {GC 263.1}

ເວສະລີປະກາດພຣະບັນຍັດ ແລະ ຂ່າວປະເສີດມີຄວາມສອດຄ່ອງກັນຢ່າງສົມບູນ. “ສະນັ້ນ, ຈຶ່ງມີຄວາມສຳພັນຢ່າງໃກ້ຊິດທີ່ສຸດລະຫວ່າງພຣະບັນຍັດ ແລະ ຂ່າວປະເສີດທີ່ສາມາດຈະນຶກຈັນຕະນາເຖິງໄດ້. ດ້ານໜຶ່ງ, ພຣະບັນຍັດຕຽມທາງ ແລະ ຊີ້ໄປເຖິງຂ່າວປະເສີດຢູ່ຕະຫຼອດເວລາ, ສ່ວນອີກດ້ານໜຶ່ງຂ່າວປະເສີດນຳເຮົາຢູ່ຢ່າງຕໍ່ເນື່ອງໃຫ້ເຮົາຮັກສາພຣະບັນຍັດໃຫ້ດີຂຶ້ນ. ຍົກຕົວຢ່າງ, ພຣະບັນຍັດ(ຮຽກຮ້ອງ)ໃຫ້ເຮົາຮັກພຣະເຈົ້າ, ຮັກເພື່ອນບ້ານ, ໃຫ້ເປັນຄົນອ່ອນສຸພາບ, ຖ່ອມຕົວ ແລະ ບໍຣິສຸດ. ແຕ່ພວກເຮົາຮູ້ສຶກບໍ່ຄູ່ຄວນກັບສິ່ງເຫຼົ່ານີ້; ແທ້ຈິງ, ‘ສຳລັບມະນຸດແລ້ວກໍເປັນໄປບໍ່ໄດ້;’ ແຕ່ເຮົາເຫັນພຣະສັນຍາຂອງພຣະເຈົ້າທີ່ຈະປະທານຄວາມຮັກນັ້ນແກ່ເຮົາ ເພື່ອໃຫ້ເຮົາເປັນຄົນທີ່ຖ່ອມຕົວ, ອ່ອນສຸພາບ ແລະ ບໍຣິສຸດ, ພວກເຮົາຈຶ່ງຮັບເອົາຂ່າວປະເສີດນີ້ໄວ້, ເພາະເປັນຂ່າວທີ່ໜ້າຍິນດີ; ທັງໝົດນີ້ເປັນໄປຕາມຄວາມເຊື່ອຂອງພວກເຮົາ, ‘ຄວາມຊອບທໍາຂອງທຳບັນຍັດຈຶ່ງສຳເລັດໃນຕົວເຮົາ,’ ຜ່ານຄວາມເຊື່ອເຊິ່ງມີຢູ່ໃນພຣະເຢຊູຄຣິສ…. {GC 263.1}

## {GC 263.2}

ເວສະລີກ່າວວ່າ: “ພວກສັດຕູແຫ່ງຂ່າວປະເສີດຂອງພຣະຄຣິສທີ່ມີຕຳແໜ່ງສູງກວ່າໝູ່ເປັນພວກທີ່ ‘ຕັດສິນທຳບັນຍັດ’ ຢ່າງເປີດເຜີຍ ແລະ ໂຈງແຈ້ງ ທັງເປັນພວກທີ່ ‘ກ່າວໂທດທຳບັນຍັດ’ ແລະສອນໃຫ້ຄົນອື່ນລະເມີດທຳບັນຍັດ ໂດຍການ ຍົກເລີກ ແລະ ແກ້ຂໍ້ຜູກມັດບໍ່ແມ່ນຂໍ້ໃດຂໍ້ໜຶ່ງເທົ່ານັ້ນ ແຕ່ທຳບັນຍັດທັງໝົດພ້ອມກັນ. ສິ່ງທີ່ໜ້າປະຫຼາດໃຈທີ່ສຸດໃນເລື່ອງຜົນທີ່ເກີດຂຶ້ນຈາກການຫຼອກລວງອັນຮ້າຍແຮງນີ້ ຄືຄົນທີ່ຫຼົງຕາມກໍເຊື່ອຢ່າງແທ້ຈິງວ່າພວກເຂົາກຳລັງຖວາຍກຽດແດ່ພຣະຄຣິສໂດຍການລຶບລ້າງພຣະບັນຍັນຂອງພຣະອົງ ແລະ ເຊື່ອວ່າການທຳລາຍຄຳສອນຂອງພຣະເຢຊູເປັນການຍົກຍ້ອງພຣະອົງ! ແທ້ຈິງແລ້ວ, ພວກເຂົາໃຫ້ກຽດພຣະອົງຄືກັນກັບຢູດາເມື່ອລາວທັກພຣະເຢຊູວ່າ: ‘ສະບາຍດີ ທ່ານອາຈານ.’ (ມັດທາຍ 26:49). ແລະ ພຣະອົງສາມາດຕອບພວກເຂົາຢ່າງຖືກຕ້ອງວ່າ: ‘ເຈົ້າຈະມອບບຸດມະນຸດດ້ວຍການຈູບຫຼື?’ (ລູກາ 22:48). ມັນຄືການທໍລະຍົດພຣະເຢຊູດ້ວຍການຈູບນັ້ນແຫຼະທີ່ຈະເວົ້າເຖິງພຣະໂລຫິດໃນຂະນະທີ່ລັກເອົາມົງກຸດຈາກພຣະອົງ, ທີ່ຈະຫຼຸດສ່ວນໜຶ່ງຂອງທຳບັນຍັດ ໂດຍອ້າງວ່າກຳລັງປະກາດຂ່າວປະເສີດໃຫ້ກ້າວໜ້າໄປ. ແລ້ວບໍ່ມີໃຜຈະໜີຈາກການຖືກກ່າວຫານີ້ໄດ້ຖ້າຫາກວ່າລາວປະກາດເລື່ອງຄວາມເຊື່ອໃນວິທີທີ່ລຶບລ້າງການເຊື່ອຟັງໃນທາງໃດທາງໜຶ່ງ, ຫຼືປະກາດພຣະຄຣິສໃນລັກສະນະທີ່ຈະຍົກເລີກທຳບັນຍັດຂໍ້ໃດຂໍ້ໜຶ່ງ ຫຼື ເຮັດໃຫ້ທຳບັນຍັດຂໍ້ທີ່ໜ້ອຍທີ່ສຸດຂອງພຣະອົງອ່ອນລົງ.” (ເວສະລີ, ຄໍາເທດສະໜາທີ 25). {GC 263.2}

## {GC 264.1}

### ພຣະບັນຍັດ ແລະ ຂ່າວປະເສີດສອດຄ່ອງກັນ

ສຳລັບຄົນທີ່ອ້າງວ່າ, “ການປະກາດຂ່າວປະເສີດຕອບຈຸດປະສົງທັງໝົດຂອງທຳບັນຍັດ”, ເວສະລີຕອບວ່າ: “ເລື່ອງນີ້ພວກເຮົາປະຕິເສດຢ່າງສິ້ນເຊີງ. ມັນບໍ່ໄດ້ຕອບຈຸດປະສົງຂໍ້ທຳອິດຂອງທຳບັນຍັດເລີຍ, ຄືການຊ່ວຍໃຫ້ຄົນສຳນຶກເຖິງຄວາມບາບ ແລະ ການປຸກຄົນທີ່ກຳລັງຫຼັບຢູ່ຂອງເຫວນະຣົກໃຫ້ຕື່ນຂຶ້ນ.” ອັກຄະສາວົກໂປໂລກ່າວວ່າ “ກົດບັນຍັດໄດ້ເຮັດໃຫ້ສັງເກດຮູ້ຈັກຄວາມບາບ;” (ໂຣມ 3:20) “ແລະ ມະນຸດຜູ້ໃດຈະບໍ່ຮູ້ສຶກຢ່າງແທ້ຈິງວ່າຕົນຕ້ອງການພຣະໂລຫິດຂອງພຣະຄຣິສເພື່ອນຳໃຫ້ຕົນກັບຄືນດີກັບພຣະເຈົ້າ ຈົນກວ່າລາວສຳນຶກໃນຄວາມບາບ…. ຕາມທີ່ອົງພຣະຜູ້ເປັນເຈົ້າຂອງເຮົາຊົງສັງເກດວ່າ: ‘ຄົນທີ່ມີສຸຂະພາບດີບໍ່ຕ້ອງການໝໍ ມີແຕ່ຄົນເຈັບປ່ວຍເທົ່ານັ້ນທີ່ຕ້ອງການໝໍ.’ (ມັດທາຍ 9:12). ດັ່ງນັ້ນຈຶ່ງເປັນເລື່ອງທີ່ບໍ່ມີເຫດສົມຜົນທີ່ຈະນຳຄົນທີ່ສຸຂະພາບສົມບູນໄປຫາໝໍ, ຄົນທີ່ຄິດວ່າຕົວເອງສົມບູນກໍເໝືອນກັນ. ທ່ານຕ້ອງໃຫ້ຄົນນັ້ນສຳນຶກໃນຕົວວ່າຕົນເອງບໍ່ສະບາຍ; ຖ້າບໍ່ດັ່ງນັ້ນພວກເຂົາຈະບໍ່ຂອບໃຈທ່ານສໍາລັບຄວາມພຍາຍາມຂອງທ່ານ. ການແນະນຳໃຫ້ຄົນທີ່ຈິດໃຈສົມບູນ ແລະ ຍັງບໍ່ສຳນຶກໃນຄວາມບາບໃຫ້ຮູ້ຈັກພຣະຄຣິສກໍເປັນເລື່ອງທີ່ເຫຼວໄຫຼແບບດຽວກັນ.” (ເວສະລີ, ຄໍາເທດສະໜາທີ 35). {GC 264.1}

## {GC 264.2}

ດັ່ງນັ້ນໃນຂະນະທີ່ປະກາດຂ່າວປະເສີດເລື່ອງພຣະຄຸນຂອງພຣະເຈົ້າ, ເວສະລີພະຍາຍາມເຮັດເໝືອນພຣະຄຣິສໃນການ “ເຊີດຊູກົດບັນຍັດ ແລະ ເຮັດໃຫ້ກົດບັນຍັດນັ້ນມີກຽດ.” (ເອຊາຢາ 41:21). ເພິ່ນເຮັດວຽກທີ່ພຣະເຈົ້າຊົງມອບໝາຍໃຫ້ຢ່າງສັດຊື່ ແລະພຣະເຈົ້າໃຫ້ເພິ່ນເຫັນເຖິງຜົນອັນຮຸ່ງເຮືອງທີ່ຕາມມາ. ເວສະລີໃຊ້ເວລາກວ່າ 50 ປີໃນການເດີນທາງປະກາດ ແລະເມື່ອເພິ່ນຈົບຊີວິດລົງໃນອາຍຸກວ່າ 80 ປີ ມີລູກສິດກວ່າເຄິ່ງລ້ານຄົນ. ແຕ່ຈຳນວນຄົນທີ່ຖືກຍົກຂຶ້ນຈາກຄວາມເສື່ອມເສຍຂອງຄວາມບາບມາເຖິງຊີວິດທີ່ສູງຂຶ້ນແລະ ບໍຣິສຸດກວ່າຍ້ອນວຽກງານຂອງເພິ່ນ ແລະ ຈໍານວນຄົນທີ່ໄດ້ປະສົບການກັບພຣະເຈົ້າອັນເລິກຊຶ້ງຂຶ້ນຜ່ານຄຳສອນຂອງເພິ່ນນັ້ນ, ຈະບໍ່ໄດ້ຮູ້ຕົວເລກຄັກຈົນກວ່າຄອບຄົວທັງໝົດຂອງພຣະເຈົ້າທີ່ຊົວໄຖ່ໄວ້ນັ້ນຈະຖືກຮວບຮວມເຂົ້າໄປໃນອານາຈັກຂອງພຣະເຈົ້າ. ຊີວິດຂອງເພິ່ນເປັນບົດຮຽນທີ່ລ້ຳຄ່າສຳລັບຄຣິສຕຽນທຸກຄົນ. ຢາກໃຫ້ສະມາຊິກຄຣິສຕະຈັກໃນປະຈຸບັນມີຄວາມເຊື່ອ, ຄວາມຖ່ອມຕົນ, ຄວາມກະຕືລືລົ້ນທີ່ບໍ່ຮູ້ອິດເມື່ອຍ, ການເສຍສະຫຼະຕົນເອງ ແລະ ການອຸທິດຕົນເໝືອນຜູ້ຮັບໃຊ້ຂອງພຣະຄຣິສຄົນນີ້! {GC 264.2}
