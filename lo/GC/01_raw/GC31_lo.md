---
chapter:
  number: 31
  title:
    lo: ການເຄື່ອນໄຫວຂອງວິນຍານຊົ່ວ
    en: Agency of Evil Spirits
---

## {GC 511.1}

### ເຫຼົ່າທູດສະຫວັນ

ຄວາມເຊື່ອມໂຍງລະຫວ່າງໂລກທີ່ເບິ່ງເຫັນກັບໂລກທີ່ເບິ່ງບໍ່ເຫັນ, ການປະຕິບັດໜ້າທີ່ຂອງທູດສະຫວັນຂອງພຣະເຈົ້າ ແລະ ການເຄື່ອນໄຫວຂອງພວກທູດສະຫວັນທີ່ຫຼົງໄປເຮັດຊົ່ວນັ້ນ ໄດ້ຖືກເປີດເຜີຍຢ່າງຈະແຈ້ງໃນພຣະຄຳພີ ແລະ ກ່ຽວພັນກັບປະຫວັດສາດຂອງມະນຸດຢ່າງແຍກອອກຈາກກັນບໍ່ໄດ້. ປັດຈຸບັນນີ້ ມີຄົນຈຳນວນຫຼາຍຂຶ້ນທີ່ບໍ່ເຊື່ອວ່າມີທູດຂອງຊາຕານ ແລະ ຫຼາຍຄົນຄິດວ່າທູດສະຫວັນບໍລິສຸດຜູ້ທີ່ “ບົວລະບັດບັນດາຜູ້ທີ່ຈະໄດ້ຮັບຄວາມພົ້ນ” (ເຮັບເຣີ 1:14 LCV) ນັ້ນແມ່ນວິນຍານຂອງຄົນຕາຍ. ແຕ່ພຣະຄຳພີບໍ່ພຽງແຕ່ສອນວ່າມີທູດສະຫວັນ, ທັງຝ່າຍດີ ແລະ ຝ່າຍທີ່ກະບົດພ້ອມກັບຊາຕານເທົ່ານັ້ນ, ແຕ່ຍັງສະແດງຫຼັກຖານທີ່ບໍ່ອາດປະຕິເສດໄດ້ວ່າທູດສະຫວັນບໍ່ແມ່ນວິນຍານຂອງຄົນຕາຍ. {GC 511.1}

## {GC 511.2}

ກ່ອນທີ່ພຣະເຈົ້າຈະຊົງສ້າງມະນຸດຂຶ້ນມາ, ທູດສະຫວັນກໍມີຢູ່ແລ້ວ. ເມື່ອພຣະອົງວາງຮາກຖານແຜ່ນດິນໂລກ, “ໝູ່ດວງດາວຮ້ອງເພງນຳກັນ, ພວກເທວະດາຂອງພຣະອົງ ກໍເປັ່ງສຽງໂຮຮ້ອງຍິນດີທັງນັ້ນ.” (ໂຢບ 38:7). ຫຼັງຈາກມະນຸດຫຼົງໄປໃນຄວາມບາບ, ພຣະເຈົ້າໄດ້ສົ່ງທູດສະຫວັນໄປປົກປັກຮັກສາຕົ້ນໄມ້ແຫ່ງຊີວິດ. ເຫດການນີ້ເກີດຂຶ້ນກ່ອນທີ່ຈະມີມະນຸດຕາຍເທື່ອ. ທູດສະຫວັນມີທຳມະຊາດທີ່ເໜືອກວ່າມະນຸດ, ດັ່ງທີ່ຜູ້ຂຽນເພງສັນລະເສີນໄດ້ກ່າວໄວ້ວ່າມະນຸດຖືກສ້າງຂຶ້ນ “ໃຫ້ຕ່ຳກວ່າຊາວສະຫວັນພຽງເລັກນ້ອຍ.” (ເພງສັນລະເສີນ 8:5). {GC 511.2}

## {GC 511.3}

ພຣະຄຳພີໄດ້ບອກເຖິງຈຳນວນ, ອຳນາດ ແລະ ສະຫງ່າລາສີຂອງເຫຼົ່າທູດສະຫວັນ, ການເຊື່ອມໂຍງຂອງທູດສະຫວັນກັບການປົກຄອງຂອງພຣະເຈົ້າ ແລະ ຄວາມສຳພັນຕໍ່ພາລະກິດການໄຖ່ມະນຸດໃຫ້ລອດ. “ພຣະເຈົ້າຢາເວຕັ້ງພຣະບັນລັງໄວ້ຢູ່ໃນຟ້າສະຫວັນ ຊົງເປັນກະສັດປົກຄອງເໜືອສັບພະທຸກສິ່ງ.” ຜູ້ເຜີຍພຣະທຳກ່າວວ່າ “ຂ້າພະເຈົ້າ…ຍິນສຽງຂອງເທວະດາຈໍານວນຫຼວງຫຼາຍ…ອ້ອມຮອບບັນລັງ.” ທູດສະຫວັນເຫຼົ່ານັ້ນເຂົ້າເຝົ້າພຣະມະຫາຣາຊາເໜືອກະສັດທັງປວງ, ກໍຄື “ພວກເທວະດາຜູ້ແຂງແຮງ ແລະ ມີຣິດອຳນາດຍິ່ງໃຫຍ່ເອີຍ ຄືຜູ້ທີ່ເຊື່ອຟັງຂໍ້ຄຳສັ່ງຂອງພຣະອົງ ຜູ້ທີ່ຍອມຟັງສິ່ງທີ່ພຣະອົງຊົງກ່າວ.” (ເພງສັນລະເສີນ 103:19–21; ພຣະນິມິດ 5:11 LCV). ຜູ້ເຜີຍພຣະທຳດານີເອນໄດ້ເຫັນທູດສະຫວັນນັບເປັນໝື່ນໆແສນໆ. ອັກຄະສາວົກໂປໂລກ່າວວ່າ “ທູດສະຫວັນ…ມີຈຳນວນຫຼວງຫຼາຍເກີນທີ່ຈະນັບໄດ້.” (ເບິ່ງດານີເອນ 7:10; ເຮັບເຣີ 12:22 ດັດແປງຈາກ NTV). ພວກເພິ່ນນຳຂ່າວສານອອກໄປ “ເໝືອນດັ່ງຟ້າຜ່າ” (ເອເຊກຽນ 1:14) ຍ້ອນວ່າມີສະຫງ່າຣາສີອັນສະຫວ່າງຈ້າ ແລະ ບິນໄປຢ່າງໄວວາ. ທູດສະຫວັນທີ່ປາກົດຢູ່ທີ່ອຸບໂມງຝັງພຣະສົບຂອງພຣະຜູ້ຊ່ວຍໃຫ້ລອດ “ມີລັກສະນະເໝືອນແສງຟ້າແມບ, ເຄື່ອງນຸ່ງກໍຂາວເໝືອນຫິມະ.” (ມັດທາຍ 28:3, 4). ເມື່ອເຊັນນາເກຣິບ ກະສັດອັດຊີເຣຍຜູ້ຈອງຫອງໝິ່ນປະໝາດ ແລະ ກ່າວຄຳລົບຫລູ່ພຣະເຈົ້າ, ພ້ອມທັງຂົ່ມຂູ່ວ່າຈະທຳລາຍຊົນຊາດອິສຣາເອນ, “ໃນຄືນນັ້ນ ເທວະດາຂອງພຣະເຈົ້າຢາເວໄດ້ລົງມາຂ້າທະຫານໜຶ່ງຮ້ອຍແປດສິບຫ້າພັນຄົນ.” “ທະຫານ ແລະນາຍທະຫານຂອງກອງທັບອັດຊີເຣຍ” ຖືກຂ້າຕາຍ. “ສະນັ້ນ ກະສັດແຫ່ງອັດຊີເຣຍຈຶ່ງໄດ້ກັບຄືນເມືອປະເທດຢ່າງອັບອາຍຂາຍໜ້າ.” (2 ກະສັດ 19:35; 2 ຂ່າວຄາວ 32:21). {GC 511.3}

## {GC 512.1}

ພຣະເຈົ້າຊົງສົ່ງເຫຼົ່າທູດສະຫວັນອອກໄປເພື່ອປະຕິບັດພາລະກິດແຫ່ງຄວາມເມດຕາມາໃຫ້ແກ່ໄພ່ພົນຂອງພຣະເຈົ້າ. ທູດສະຫວັນໄດ້ມາຫາອັບຣາຮາມພ້ອມດ້ວຍຄຳສັນຍາວ່າເພິ່ນຈະໄດ້ຮັບພຣະພອນ, ໄດ້ມາທີ່ປະຕູເມືອງໂຊໂດມເພື່ອຊ່ວຍເຫຼືອໂລດຜູ້ຊອບທຳຈາກການທຳລາຍເມືອງນັ້ນດ້ວຍໄຟ, ໄດ້ມາຫາເອລີຢາໃນທະເລຊາຍໃນຂະນະທີ່ເພິ່ນໃກ້ຈະຕາຍຍ້ອນຄວາມອິດເມື່ອຍ ແລະຄ ວາມອຶດຢາກ. ເຫຼົ່າທູດສະຫວັນໄດ້ມາຫາເອລີຊາດ້ວຍລົດຮົບໄຟ ແລະ ມ້າໄຟເພື່ອອ້ອມເມືອງນ້ອຍໆບ່ອນທີ່ເພິ່ນຖືກສັດຕູປິດລ້ອມໄວ້, ໄດ້ມາຫາດານີເອນເມື່ອເພິ່ນຢູ່ໃນຣາຊສຳນັກຂອງກະສັດຕ່າງຊາດ ແລະ ສະແຫວງຫາສະຕິປັນຍາຈາກພຣະເຈົ້າ ຫຼື ເມື່ອເພິ່ນຖືກຖິ້ມລົງໄປໃຫ້ເປັນເຫຍື່ອຂອງຝູງສິງໂຕ. ທູດສະຫວັນໄດ້ມາຫາເປໂຕເມື່ອເພິ່ນລໍຖ້າການປະຫານຊີວິດໃນຄຸກມືດຂອງເຮໂຣດ, ໄດ້ມາຫາພວກນັກໂທດທີ່ເມືອງຟີລິບປອຍ, ໄດ້ມາຫາໂປໂລກັບເພື່ອນຮ່ວມເດີ່ນທາງໃນຄືນທີ່ມີພະຍຸຮ້າຍກາງທະເລ, ໄດ້ມາຫາໂກເນລີໂອເພື່ອເປີດໃຈເພິ່ນໃຫ້ພ້ອມທີ່ຈະຮັບເອົາຂ່າວປະເສີດ, ໄດ້ມາຫາເປໂຕເພື່ອສົ່ງເພິ່ນອອກໄປປະກາດຂ່າວແຫ່ງຄວາມລອດພົ້ນໄປຫາຄົນຕ່າງຊາດທີ່ເພິ່ນບໍ່ຮູ້ຈັກ. ໃນທຸກຍຸກທຸກສະໄໝ ເຫຼົ່າທູດສະຫວັນບໍລິສຸດໄດ້ຊ່ວຍເຫຼືອຄົນຂອງພຣະເຈົ້າຢ່າງນີ້. {GC 512.1}

## {GC 512.2}

### ທູດສະຫວັນປະຈຳຕົວ

## {GC 512.2}

ພຣະເຈົ້າຊົງກຳນົດທູດສະຫວັນປະຈຳຕົວໃຫ້ແກ່ທຸກຄົນທີ່ຕິດຕາມພຣະຄຣິສ. ທູດສະຫວັນປະຈຳຕົວເຫຼົ່ານີ້ເຮັດໜ້າທີ່ເຝົ້າຍາມເພື່ອປົກປ້ອງຄົນຊອບທຳຈາກຈາກອຳນາດຂອງມານຮ້າຍ. ແມ່ນແຕ່ຊາຕານເອງກໍຍອມຮັບເລື່ອງນີ້ ເຊິ່ງເຫັນໄດ້ຈາກຖ້ອຍຄຳຂອງມັນທີ່ກ່າວວ່າ: “ໂຢບຢຳເກງພຣະເຈົ້າໂດຍບໍ່ຫວັງສິ່ງໃດເລີຍບໍ? ພຣະອົງຊົງລ້ອມຮົ້ວປ້ອງກັນລາວ ແລະ ຄອບຄົວກັບຊັບສິນທຸກຢ່າງຂອງລາວບໍ່ແມ່ນບໍ?” (ໂຢບ 1:9, 10 ດັດແປງຈາກ TNCV). ພຣະທຳເພງສັນລະເສີນໄດ້ບັນລະຍາຍເຖິງວິທີການຂອງພຣະເຈົ້າໃນການປົກປ້ອງໄພ່ພົນຂອງພຣະອົງວ່າ: “ທູດຂອງພຣະເຢໂຮວາກໍຕັ້ງຢູ່ອ້ອມຮອບຄົນທັງຫຼາຍທີ່ຢ້ານຢຳພຣະອົງ ແລະ ຊ່ວຍເຂົາໃຫ້ພົ້ນ.” (ເພງສັນລະເສີນ 34:7 ສະບັບລາວບູຮານ). ພຣະຜູ້ຊ່ວຍໃຫ້ລອດຊົງກ່າວເຖິງຜູ້ທີ່ເຊື່ອໃນພຣະອົງວ່າ: “ຈົ່ງລະວັງໃຫ້ດີ ຢ່າດູໝິ່ນເດັກນ້ອຍເຫຼົ່ານີ້ແມ່ນແຕ່ຜູ້ໜຶ່ງ, ເຮົາບອກພວກເຈົ້າວ່າ ເທວະດາປະຈຳຂອງເຂົາໃນສະຫວັນເຝົ້າຢູ່ສະເໝີຕໍ່ພຣະພັກພຣະບິດາເຈົ້າຂອງເຮົາ.” (ມັດທາຍ 18:10). ເຫຼົ່າທູດສະຫວັນທີ່ຖືກແຕ່ງຕັ້ງໃຫ້ຮັບໃຊ້ຄົນຂອງພຣະເຈົ້າສາມາດເຂົ້າເຝົ້າພຣະອົງໄດ້ທຸກເວລາ. {GC 512.2}

## {GC 513.1}

ເຖິງວ່າໄພ່ພົນຂອງພຣະເຈົ້າຕ້ອງປະເຊີນກັບອຳນາດການຫຼອກລວງ ແລະ ຄວາມມຸ່ງຮ້າຍທີ່ບໍ່ຢຸດຢັ້ງຂອງຊາຕານ ແລະ ຕ້ອງຕໍ່ສູ້ກັບກຳລັງແຫ່ງຄວາມຊົ່ວຮ້າຍທັງປວງ, ພວກເຂົາກໍຍັງໄດ້ຮັບການຢືນຢັນວ່າເຫຼົ່າທູດສະຫວັນຈະຄອຍປົກປັກຮັກສາຢູ່ສະເໝີ. ການຢືນຢັນນີ້ມີເຫດຜົນ, ພຣະເຈົ້າປະທານພຣະສັນຍາແຫ່ງພຣະຄຸນ ແລະ ການປົກປ້ອງໃຫ້ແກ່ໄພ່ພົນຂອງພຣະອົງ ກໍຍ້ອນວ່າພວກເຂົາຕ້ອງປະເຊີນກັບກອງກຳລັງຊົ່ວທີ່ມີຈຳນວນຫຼວງຫຼາຍ, ມີຄວາມມຸ່ງໝັ້ນ ແລະ ບໍ່ເຄີຍເມື່ອຍລ້າ. ບໍ່ມີຄວາມປອດໄພສຳລັບຄົນທີ່ເມີນເສີຍ ຫຼື ບໍ່ຍອມຮັບຮູ້ເຖິງຄວາມມຸ່ງຮ້າຍ ແລະ ອຳນາດຂອງພວກມັນ. {GC 513.1}

## {GC 513.2}

### ທູດຂອງຊາຕານຂັດຂວາງງານຂອງພຣະເຈົ້າ

ຕອນທີ່ຖືກສ້າງຂຶ້ນມາ ເຫຼົ່າທູດສະຫວັນທີ່ແປພັກໄປຢູ່ຝ່າຍຄວາມຊົ່ວຮ້າຍ ກໍບໍ່ມີບາບ. ພວກມັນມີທຳມະຊາດ, ອຳນາດ ແລະ ສະຫງ່າລາສີທຽມເທົ່າກັບເຫຼົ່າທູດສະຫວັນທີ່ປັດຈຸບັນປົວລະບັດຮັບໃຊ້ພຣະເຈົ້າ. ແຕ່ຫຼັງຈາກລ່ວງລົງໄປຢູ່ໃນຄວາມບາບ, ພວກມັນກໍຮ່ວມມືກັນເພື່ອທຳລາຍມະນຸດ ແລະ ເຮັດໃຫ້ພຣະເຈົ້າເສື່ອມພຣະກຽດ. ເຫຼົ່າທູດຝ່າຍຄວາມຊົ່ວໄດ້ເຂົ້າຮ່ວມກັບຊາຕານໃນການກະບົດ ແລະ ຖືກຂັບໄລ່ອອກຈາກສະຫວັນພ້ອມກັບມັນ. ພວກມັນໄດ້ຮ່ວມມືກັບຊາຕານຕະຫຼອດທຸກຍຸກສະໄໝໃນການຕໍ່ສູ້ກັບອຳນາດຂອງພຣະເຈົ້າ. ພຣະຄຳພີໄດ້ບອກເຮົາເຖິງການຮ່ວມມື ແລະ ການປົກຄອງຂອງຊາຕານ ແລະ ເຫຼົ່າທູດຂອງມັນ, ລະດັບຊັ້ນຕ່າງໆ, ຄວາມສະຫຼາດ ແລະ ແຜນອຸບາຍອັນຮ້າຍກາດຂອງພວກມັນທີ່ມຸ່ງຮ້າຍຕໍ່ຄວາມສະຫງົບສຸກຂອງມະນຸດ. {GC 513.2}

## {GC 513.3}

ດົນໆເທື່ອໜຶ່ງປະຫວັດສາດຂອງພຣະຄຳພີເດີມໄດ້ເອີ່ຍເຖິງເຫຼົ່າທູດຂອງຊາຕານ ແລະ ການເຄື່ອນໄຫວຂອງພວກມັນ. ແຕ່ໃນສະໄໝທີ່ພຣະຄຣິສປະທັບຢູ່ໃນໂລກ, ທູດຝ່າຍຄວາມຊົ່ວເຫຼົ່ານີ້ໄດ້ສະແດງອຳນາດຂອງພວກມັນອອກມາຢ່າງເຫັນໄດ້ຈະແຈ້ງທີ່ສຸດ. ພຣະຄຣິສສະເດັດມາເພື່ອປະຕິບັດຕາມແຜນການໄຖ່ມະນຸດໃຫ້ລອດ, ແຕ່ຊາຕານມີຄວາມມຸ່ງໝັ້ນທີ່ຈະອ້າງສິດຂອງຕົນໃນການຄອບຄອງໂລກນີ້. ມັນປະສົບຜົນສຳເລັດໃນການຊັກນຳຊົນຊາດທັງຫຼາຍທົ່ວໂລກໃນການຂາບໄຫວ້ບູຊາຮູບເຄົາລົບ, ມີແຕ່ດິນແດນປາແລັດສະໄຕທີ່ມັນບໍ່ສຳເລັດ. ພຣະຄຣິສໄດ້ສະເດັດມາຍັງແຜ່ນດິນແຫ່ງດຽວທີ່ບໍ່ໄດ້ສະຍົບຍອມຕໍ່ອຳນາດຂອງຜູ້ລໍ້ລວງຢ່າງສົມບູນ ເພື່ອສ່ອງແສງແຫ່ງສະຫວັນແກ່ປະຊາຊົນ. ຢູ່ດິນແດນນີ້ ອຳນາດສອງຝ່າຍທີ່ເປັນສັດຕູກັນໄດ້ອ້າງສິດໃນການປົກຄອງ. ພຣະເຢຊູຊົງຢຽດພຣະຫັດແຫ່ງຄວາມຮັກອອກ ເພື່ອເຊື້ອເຊີນທຸກຄົນທີ່ເຕັມໃຈມາພົບການອະໄພ ແລະ ສັນຕິສຸກໃນພຣະອົງ. ກອງກຳລັງຝ່າຍຄວາມມືດເຫັນວ່າພວກມັນບໍ່ໄດ້ມີອຳນາດເໜືອທຸກສິ່ງ, ພວກມັນເຂົ້າໃຈວ່າຖ້າພາລະກິດຂອງພຣະຄຣິສສຳເລັດ, ການປົກຄອງຂອງພວກມັນກໍຈະສິ້ນສຸດລົງໃນບໍ່ຊ້າ. ຊາຕານຄຳຮາມເໝືອນສິງໂຕທີ່ຖືກລ່າມໂສ້ໄວ້ ແລະ ທ້າທາຍສະຫວັນໂດຍການສະແດງອຳນາດເໜືອຮ່າງກາຍ ແລະ ຈິດວິນຍານຂອງມະນຸດ. {GC 513.3}

## {GC 514.1}

ພຣະຄຳພີໃໝ່ຂຽນໄວ້ຢ່າງຈະແຈ້ງວ່າ ມີຜູ້ຄົນທີ່ເຄີຍຖືກຜີເຂົ້າສິງ. ພວກຄົນທີ່ຖືກຜີສິງບໍ່ໄດ້ພຽງແຕ່ເຈັບປ່ວຍຍ້ອນພະຍາດໂລຄາເທົ່ານັ້ນ. ພຣະຄຣິສຊົງເຂົ້າໃຈຢ່າງຖ່ອງແທ້ວ່າພຣະອົງກຳລັງຮັບມືກັບເຫຼົ່າທູດແຫ່ງຄວາມຊົ່ວຮ້າຍ ແລະ ວຽກງານຂອງພວກມັນ. {GC 514.1}

## {GC 514.2}

ເລື່ອງໃນພຣະຄຳພີຂອງການປິ່ນປົວສອງຄົນທີ່ຖືກຜີເຂົ້າສິງຢູ່ເມືອງເຄຣາເຊນ ສະແດງໃຫ້ເຫັນທັງຈຳນວນ, ອຳນາດ ແລະ ຄວາມຊົ່ວຮ້າຍຂອງທູດຝ່າຍຄວາມຊົ່ວ, ພ້ອມທັງຣິດອຳນາດ ແລະ ພຣະເມດຕາຂອງພຣະຄຣິສ. ຄົນທີ່ຖືກຜີສິງເຫຼົ່ານັ້ນບໍ່ຍອມຟັງໃຜ. ພວກເຂົາບິດຕົວດີ້ນຮົນ, ນ້ຳລາຍຟູມປາກ, ຮ້ອງໂຮດ້ວຍຄວາມບ້າຄັ່ງ, ທຳຮ້າຍຕົນເອງ ແລະ ເປັນອັນຕະລາຍຕໍ່ທຸກຄົນທີ່ເຂົ້າມາໃກ້. ຮ່າງກາຍທີ່ເຕັມໄປດ້ວຍບາດແຜເຫຼືອດໄຫຼ ແລະ ຜິດຮູບຜິດຮ່າງ ພ້ອມທັງຈິດໃຈທີ່ໄວ້ວຸ້ນຂອງພວກເຂົາເປັນພາບທີ່ເຮັດໃຫ້ເຈົ້າແຫ່ງຄວາມມືດພໍໃຈຫຼາຍ. ຜີໂຕໜຶ່ງທີ່ຄວບຄຸມຜູ້ຊາຍທັງສອງຄົນໄດ້ເວົ້າວ່າ, ມັນ “ຊື່ກອງພົນ.” (ມາຣະໂກ 5:9 THSV). ໃນກອງທັບໂຣມັນ ໜຶ່ງກອງພົນປະກອບດ້ວຍທະຫານສາມພັນເຖິງຫ້າພັນຄົນ. ພັກພວກຂອງຊາຕານກໍຖືກຈັດຕັ້ງເປັນກອງເຊັ່ນກັນ ແລະ ກອງຜີທີ່ເຂົ້າສິງສອງຄົນນັ້ນມີຈຳນວນບໍ່ໜ້ອຍກວ່າໜຶ່ງກອງພົນ. {GC 514.2}

## {GC 514.3}

ເມື່ອພຣະເຢຊູຊົງສັ່ງ ຜີຮ້າຍກໍອອກຈາກສອງຄົນນັ້ນ. ພວກເຂົາຈຶ່ງມານັ່ງຢູ່ແທບພຣະບາດຂອງພຣະຜູ້ຊ່ວຍໃຫ້ລອດຢ່າງສະຫງົບ ມີສະຕິ ແລະ ສຸພາບອ່ອນໂຍນ. ແຕ່ຜີຮ້າຍທັງກອບພົນນັ້ນໄດ້ຮັບອະນຸຍາດໃຫ້ເຂົ້າສິງຝູງໝູ ແລ້ວກໍຕ້ອນມັນໂດດລົງທະເລຕາຍ. ຊາວເມືອງເຄຣາເຊນເຫັນວ່າການສູນເສຍໝູນັ້ນສຳຄັນກວ່າພຣະພອນແຫ່ງການຮັກສາຂອງພຣະຄຣິສ ພວກເຂົາຈຶ່ງຂໍຮ້ອງໃຫ້ພຣະອົງສະເດັດຈາກເຂດແດນຂອງພວກເຂົາ. ນີ້ແມ່ນຜົນທີ່ຊາຕານຕ້ອງການ. ມັນປຸກປັ່ນຄວາມຢ້ານກົວ ແລະ ຄວາມເຫັນແກ່ຕົວຂອງປະຊາຊົນ ໂດຍການກ່າວຫາພຣະເຢຊູວ່າເປັນຕົ້ນເຫດຂອງການສູນເສຍ ເພື່ອກີດກັນບໍ່ໃຫ້ພວກເຂົາຮັບຟັງພຣະຄຳຂອງພຣະອົງ. ຊາຕານຫາເລື່ອງກ່າວຫາຄຣິສຕຽນຢູ່ສະເໝີວ່າເປັນສາເຫດຂອງການສູນເສຍ ແລະ ຄວາມທຸກຍາດລຳບາກ ແທນທີ່ຈະຍອມຮັບຄຳຕິຕຽນທີ່ຄວນຕົກໃສ່ມັນເອງ ແລະ ພວກພ້ອງຂອງມັນ. {GC 514.3}

## {GC 515.1}

ເຖິງຢ່າງໃດກໍຕາມ ພຣະປະສົງຂອງພຣະຄຣິສບໍ່ໄດ້ລົ້ມເຫຼວ. ພຣະອົງຊົງອະນຸຍາດໃຫ້ຜີຮ້າຍທຳລາຍຝູງໝູ ເພື່ອເປັນການຕຳນິຊາວຢິວທີ່ລ້ຽງສັດບໍ່ສະອາດເຫຼົ່ານີ້ຫາກຳໄລ. ຖ້າພຣະຄຣິສບໍ່ໄດ້ຢັບຢັ້ງພວກຜີຮ້າຍໄວ້ ພວກມັນຄົງຈະບໍ່ທຳລາຍພຽງແຕ່ຝູງໝູເທົ່ານັ້ນ ແຕ່ຈະຜັກດັນທັງຜູ້ລ້ຽງ ແລະ ເຈົ້າຂອງໝູລົງທະເລນຳ. ທີ່ທັງຜູ້ລ້ຽງ ແລະ ເຈົ້າຂອງໝູລອດຊີວິດນັ້ນ ແມ່ນຍ້ອນພຣະເມດຕາ ແລະ ຣິດອຳນາດຂອງພຣະອົງທີ່ຊົງຊ່ອຍພວກເຂົາ. ຍິ່ງໄປກວ່ານັ້ນ ພຣະອົງຊົງອະນຸຍາດໃຫ້ເຫດການນີ້ເກີດຂຶ້ນເພື່ອໃຫ້ພວກສາວົກຂອງພຣະອົງໄດ້ເຫັນອຳນາດອັນໂຫດຮ້າຍຂອງຊາຕານທີ່ມີເໜືອທັງມະນຸດ ແລະ ສັດ. ພຣະຜູ້ຊ່ອຍໃຫ້ລອດຊົງປາຖະໜາໃຫ້ຜູ້ຕິດຕາມພຣະອົງຮູ້ຈັກສັດຕູທີ່ພວກເຂົາຈະຕ້ອງປະເຊີນ ເພື່ອຈະບໍ່ຖືກຫຼອກລວງ ແລະ ຜ່າຍແພ້ຕໍ່ກົນອຸບາຍຂອງມັນ. ພຣະອົງຍັງປາຖະໜາໃຫ້ປະຊາຊົນໃນເຂດນັ້ນໄດ້ເຫັນຣິດອຳນາດຂອງພຣະອົງທີ່ສາມາດທຳລາຍເຄື່ອງຜູກມັດຂອງຊາຕານ ແລະ ປົດປ່ອຍຊະເລີຍຂອງມັນ. ເຖິງແມ່ນວ່າພຣະເຢຊູໄດ້ສະເດັດອອກຈາກເຂດແດນນັ້ນໄປ ຜູ້ທີ່ໄດ້ຮັບການປົດປ່ອຍຈາກກອງຜີຮ້າຍນັ້ນ ກໍຍັງຢູ່ເພື່ອປະກາດເຖິງຄວາມເມດຕາຂອງພຣະອົງຜູ້ປະທານພອນໃຫ້ແກ່ພວກເຂົາ. {GC 515.1}

## {GC 515.2}

ເຫດການອື່ນໆທີ່ຄ້າຍຄືກັນນີ້ໄດ້ຖືກບັນທຶກໄວ້ໃນພຣະຄຳພີ. ພຣະຜູ້ຊ່ວຍໃຫ້ລອດຜູ້ຊົງມີພຣະໄທເມດຕາໄດ້ປິ່ນປົວຫຼາຍຄົນທີ່ຖືກຜີສິງ ຕົວຢ່າງ: ລູກສາວຂອງແມ່ຍິງຊາວຊີເຣຍເຟນີເຊຍທີ່ຖືກຜີສິງຢ່າງຮ້າຍແຮງ ພຣະເຢຊູໄດ້ຂັບໄລ່ມັນອອກດ້ວຍພຣະຄຳຂອງພຣະອົງ (ເບິ່ງ ມາຣະໂກ 7:26–30), “ຊາຍຜູ້ໜຶ່ງທີ່ມີຜີມານຮ້າຍເຂົ້າສິງ ທັງຕາບອດ ແລະ ປາກກືກ” (ມັດທາຍ 12:22 LCV), ຊາຍໜຸ່ມຄົນໜຶ່ງທີ່ມີຜີສິງຈົນເຮັດໃຫ້ລາວປາກກືກ ຜີນັ້ນມັກຈະ “ຊຸກລາວຕົກນ້ຳ ແລະ ຕົກໃສ່ໄຟເພື່ອຂ້າລາວ” (ມາຣະໂກ 9:17–27 LCV), ຄົນບ້າທີ່ລົບກວນຄວາມສະຫງົບໃນວັນສະບາໂຕທີ່ທຳມະສາລາຢູ່ເມືອງກາເປນາອູມ ຜູ້ຖືກ “ຜີມານຮ້າຍເຂົ້າສິງຢູ່ ເຊິ່ງເປັນວິນຍານສົກກະປົກ” (ລູກາ 4:33–36 LCV). ຄົນເຫຼົ່ານີ້ໄດ້ຮັບການປິ່ນປົວດ້ວຍຄວາມເມດຕາກະລຸນາຂອງພຣະອົງ. ໃນເກືອບທຸກກໍລະນີ, ພຣະຄຣິສຊົງກ່າວກັບຜີຮ້າຍເໝືອນວ່າຜີນັ້ນມີຕົວຕົນ ແລະ ມີສະຕິປັນຍາ. ພຣະອົງສັ່ງໃຫ້ມັນອອກຈາກຜູ້ທີ່ມັນເຂົ້າສິງ ແລະ ບໍ່ໃຫ້ມັນທໍລະມານຜູ້ນັ້ນອີກຕໍ່ໄປ. ເມື່ອຜູ້ນະມັດສະການທີ່ເມືອງກາເປນາອູມໄດ້ເຫັນຣິດອຳນາດອັນຍິ່ງໃຫຍ່ຂອງພຣະອົງ, “ຕ່າງກໍພາກັນປະຫຼາດໃຈ ແລະ ເວົ້າກັນວ່າ, ‘ຖ້ອຍຄຳເຫຼົ່ານີ້ແມ່ນຫຍັງ? ເພາະວ່າເພິ່ນໄດ້ສັ່ງວິນຍານສົກກະປົກເຫຼົ່ານີ້ດ້ວຍສິດອຳນາດ ແລະ ລິດເດດ ແລ້ວມັນກໍອອກມາ!’” (ລູກາ 4:36 LCV). {GC 515.2}

## {GC 516.1}

ຕາມປົກກະຕິແລ້ວ ພຣະຄຳພີສອນວ່າຄົນທີ່ຖືກຜີສິງມັກຈະຢູ່ໃນສະພາບທີ່ທໍລະມານຫຼາຍ, ແຕ່ກໍມີບາງກໍລະນີທີ່ບໍ່ໄດ້ເປັນຢ່າງນັ້ນ. ບາງຄົນໄດ້ຕ້ອນຮັບເອົາພະລັງຣິດເດດເໜືອທຳມະຊາດຈາກຊາຕານ. ແນ່ນອນວ່າ ຄົນເຫຼົ່ານີ້ບໍ່ມີການຕໍ່ສູ້ກັບພວກຜີຮ້າຍເລີຍ. ຄົນທີ່ມີວິນຍານໃນການທຳນວາຍກໍຈັດຢູ່ໃນພວກນີ້ ເຊັ່ນ: ຊີໂມນໝໍເວດມົນຄາຖາ, ເອລີມາໝໍເວດມົນຄາຖາ ແລະ ຍິງສາວທີ່ຕິດຕາມອາຈານໂປໂລກັບຊີລາຢູ່ເມືອງຟີລິບປອຍ. {GC 516.1}

## {GC 516.2}

### ອັນຕະລາຍ

ພຣະຄຳພີສອນໄວ້ຢ່າງຈະແຈ້ງ ແລະ ພຽງພໍແລ້ວວ່າພະຍາມານ ແລະ ເຫຼົ່າທູດຂອງມັນມີຕົວຕົນແທ້ ແລະ ເຄື່ອນໄຫວຢູ່. ແຕ່ຜູ້ທີ່ປະຕິເສດຄວາມຈິງນີ້ພັດເປັນຜູ້ທີ່ຕົກຢູ່ໃນອັນຕະລາຍທີ່ສຸດຈາກອຳນາດຂອງວິນຍານຊົ່ວ. ຕາບໃດທີ່ພວກເຮົາບໍ່ຮູ້ເທົ່າທັນອຸບາຍຂອງພວກມັນ, ທູດຂອງຊາຕານກໍຈະໄດ້ປຽບພວກເຮົາຢ່າງໃຫຍ່ຫຼວງເກີນທີ່ຈະຄິດໄດ້. ຫຼາຍຄົນເຊື່ອຟັງຄຳແນະນຳຂອງຜີມານຮ້າຍໂດຍຄິດວ່າຕົນກຳລັງເຮັດຕາມສະຕິປັນຍາຂອງຕົນເອງ. ດ້ວຍເຫດນີ້ ເມື່ອພວກເຮົາເຂົ້າໃກ້ວາລະສຸດທ້າຍ ຊາຕານຈຶ່ງໃຊ້ອຳນາດອັນຍິ່ງໃຫຍ່ທີ່ສຸດຂອງມັນເພື່ອຫຼອກລວງ ແລະ ທຳລາຍ ໂດຍການເຮັດໃຫ້ຄົນທົ່ວໂລກເຊື່ອວ່າມັນບໍ່ມີຕົວຕົນຈິງ. ນີ້ຄືແຜນການຂອງມັນທີ່ຈະເຊື່ອງຊ້ອນຕົວເອງ ແລະ ວິທີການເຮັດວຽກຂອງມັນ. {GC 516.2}

## {GC 516.3}

ບໍ່ມີສິ່ງໃດທີ່ຊາຕານຢ້ານຫຼາຍເທົ່າກັບການທີ່ພວກເຮົາຈະຮູ້ທັນກົນອຸບາຍຂອງມັນ. ເພື່ອປິດບັງຕົວເອງ ແລະ ຈຸດປະສົງທີ່ແທ້ຈິງ, ມັນໄດ້ສ້າງພາບລັກຂອງຕົນໃຫ້ຄົນເຫັນວ່າ “ຊາຕານ” ເປັນພຽງເລື່ອງຕະຫຼົກ ຫຼື ເລື່ອງໜ້າດູໝິ່ນເທົ່ານັ້ນ. ມັນພໍໃຈທີ່ຄົນຈະວາດພາບມັນເປັນຕົວຕະຫຼົກ ຫຼື ສິ່ງໜ້າກຽດຊັງ ທີ່ມີຮູບຮ່າງປະຫຼາດເຄິ່ງສັດເຄິ່ງຄົນ. ມັນພໍໃຈເມື່ອໄດ້ຍິນຄົນທີ່ຄິດວ່າຕົນສະຫຼາດ ແລະ ມີຄວາມຮູ້ເອົາຊື່ຂອງມັນມາເວົ້າຫຼິ້ນ ຫຼື ໃຊ້ໃນການເຍາະເຍີ້ຍ. {GC 516.3}

## {GC 517.1}

ຍ້ອນມັນເຊື່ອງຕົວມັນເອງຢ່າງຊ່ຳຊອງທີ່ສຸດ ຄົນຈຶ່ງພາກັນຖາມວ່າ: “ຊາຕານມີຕົວຕົນຈິງແທ້ບໍ?” ການທີ່ວົງການສາສະໜາຍອມຮັບທິດສະດີທີ່ຂັດແຍ້ງກັບຂໍ້ຄວາມອັນຈະແຈ້ງຂອງພຣະຄຳພີ ສະແດງໃຫ້ເຫັນເຖິງຄວາມສຳເລັດຂອງມັນ. ຜູ້ທີ່ຊາຕານສາມາດຄວບຄຸມຈິດໃຈງ່າຍທີ່ສຸດ ຄືຜູ້ທີ່ບໍ່ຮູ້ເທົ່າເຖິງອິດທິພົນຂອງມັນ. ດ້ວຍເຫດນີ້ ພຣະຄຳຂອງພຣະເຈົ້າຈຶ່ງໄດ້ເປີດເຜີຍຕົວຢ່າງຫຼາຍກໍລະນີກ່ຽວກັບວຽກງານອັນຊົ່ວຮ້າຍຂອງຊາຕານ ເພື່ອເປີດໂປງກຳລັງອັນລັບລີ້ຂອງມັນ ແລະ ເຕືອນພວກເຮົາໃຫ້ລະວັງການໂຈມຕີຂອງມັນ. {GC 517.1}

## {GC 517.2}

### ປອດໄພເມື່ອຕິດຕາມພຣະເຢຊູ

ຣິດອຳນາດ ແລະ ການມຸ້ງຮ້າຍຂອງຊາຕານ ພ້ອມດ້ວຍເຫຼົ່າທູດຂອງມັນ ອາດເຮັດໃຫ້ພວກເຮົາຢ້ານກົວໄດ້ ແຕ່ເຮົາບໍ່ຕ້ອງຢ້ານ ເພາະພຣະຜູ້ໄຖ່ຂອງພວກເຮົາຊົງມີຣິດອຳນາດທີ່ຍິ່ງໃຫຍ່ກວ່າຊາຕານ ແລະ ພວກເຮົາສາມາດລີ້ໄພ ແລະ ຮັບການຊ່ວຍກູ້ຈາກພຣະອົງ. ພວກເຮົາລະມັດລະວັງໃສ່ກອນລົງກຸນແຈບ້ານເຮືອນເພື່ອປົກປ້ອງຊັບສິນ ແລະ ຊີວິດຄົນໃນຄອບຄົວຈາກຄົນຊົ່ວ, ແຕ່ພວກເຮົາແທບບໍ່ໄດ້ຄິດເຖິງວິນຍານຊົ່ວທີ່ຊອກຫາໂອກາດເຂົ້າຫາພວກເຮົາຢູ່ຕະຫຼອດເວລາ. ໂດຍກຳລັງຂອງຕົນເອງແລ້ວ ພວກເຮົາບໍ່ສາມາດຕ້ານທານການໂຈມຕີຂອງພວກມັນໄດ້ເລີຍ. ຖ້າໄດ້ຮັບອະນຸຍາດ, ພວກມັນສາມາດລົບກວນຈິດໃຈ, ທໍລະມານຮ່າງກາຍ, ທຳລາຍຊັບສິນ ແລະ ຊີວິດຂອງພວກເຮົາ. ຄວາມເພິ່ງພໍໃຈອັນດຽວຂອງພວກມັນແມ່ນການສ້າງຄວາມທຸກທໍລະມານ ແລະ ການທຳລາຍ. ຄົນທີ່ຕໍ່ຕ້ານພຣະປະສົງຂອງພຣະເຈົ້າ ແລະ ຍິນຍອມຕໍ່ການລໍ້ລວງຂອງຊາຕານ ຈົນພຣະເຈົ້າຕ້ອງປະປ່ອຍພວກເຂົາໃຫ້ວິນຍານຊົ່ວຄອບງຳນັ້ນ ກໍຢູ່ໃນສະພາບທີ່ໜ້າຢ້ານກົວແທ້ໆ. ແຕ່ຜູ້ທີ່ຕິດຕາມພຣະຄຣິສຈະປອດໄພສະເໝີພາຍໃຕ້ການດູແລຂອງພຣະອົງ. ພຣະເຈົ້າສົ່ງທູດສະຫວັນຜູ້ມີຣິດອຳນາດມາປົກປ້ອງພວກເຂົາ. ຊາຕານມານຮ້າຍບໍ່ສາມາດທະລຸດ່ານທີ່ພຣະເຈົ້າຈັດວາງໄວ້ອ້ອມຮອບໄພ່ພົນຂອງພຣະອົງໄດ້. {GC 517.2}
