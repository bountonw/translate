---
chapter:
  number: 42
  title:
    lo: ຄວາມຂັດແຍ້ງສິ້ນສຸດລົງ
    en: The Controversy Ended
  url: https://legacy.egwwritings.org/?ref=en_GC.662&para=132.2989
---

## {GC 662.1}

### ຄົນອະທຳຟື້ນຈາກຄວາມຕາຍ

ເມື່ອໄລຍະເວລາໜຶ່ງພັນປີສິ້ນສຸດລົງ ພຣະຄຣິສຈະສະເດັດກັບມາຍັງແຜ່ນດິນໂລກອີກຄັ້ງໜຶ່ງ ພ້ອມດ້ວຍບັນດາຜູ້ທີ່ໄດ້ຮັບການຊົງໄຖ່ ແລະ ທູດສະຫວັນໝູ່ໃຫຍ່. ໃນຂະນະທີ່ສະເດັດມາດ້ວຍຣັດສະໝີພາບອັນເຈີດຈ້າ ພຣະອົງຊົງຈະເອີ້ນຄົນອະທຳທັງຫຼາຍທີ່ຕາຍແລ້ວນັ້ນໃຫ້ຟື້ນຄືນມາເພື່ອຮັບໂທດ. ຄົນເຫຼົ່ານັ້ນມີຈຳນວນຫຼວງຫຼາຍຈົນນັບບໍ່ຖ້ວນ ດັ່ງເມັດຊາຍຢູ່ແຄມທະເລ, ມີລັກສະນະທີ່ແຕກຕ່າງຢ່າງສິ້ນເຊີງກັບພວກຄົນທີ່ໄດ້ຟື້ນຄືນຊີບໃນການຟື້ນຈາກຄວາມຕາຍຄັ້ງທຳອິດ. ເມື່ອຄົນຊອບທຳເປັນຂຶ້ນມານັ້ນ ກໍມີຄວາມສວຍງາມຫຼໍ່ເຫຼົາດັ່ງໜຸ່ມສາວອະມະຕະທີ່ບໍ່ຮູ້ຈັກແກ່, ແຕ່ຄົນອະທຳນັ້ນເປັນຂຶ້ນມາໂດຍຍັງມີຮ່ອງຮອຍຂອງໂຣຄາພະຍາດ ແລະ ຄວາມຕາຍ. {GC 662.1}

## {GC 662.2}

ຕາທຸກໜ່ວຍຂອງຝູງຊົນຈຳນວນມະຫາສານນັ້ນ ຈັບຈ້ອງຢູ່ທີ່ພຣະຣັດສະໝີແຫ່ງພຣະບຸດຂອງພຣະເຈົ້າ. ຄົນອະທຳເຫຼົ່ານັ້ນຮ້ອງຂຶ້ນເປັນສຽງດຽວກັນວ່າ: “ຂໍພຣະເຈົ້າອວຍພອນທ່ານຜູ້ທີ່ສະເດັດມາໃນນາມຂອງອົງພຣະຜູ້ເປັນເຈົ້າ.” (ມັດທາຍ 23:39). ການທີ່ຮ້ອງຖ້ອຍຄຳເຫົຼ່ານັ້ນ ບໍ່ແມ່ນຍ້ອນພວກເຂົາຮັກພຣະເຢຊູ, ແຕ່ເປັນເພາະພະລັງແຫ່ງຄວາມຈິງກະຕຸ້ນພວກເຂົາໃຫ້ເວົ້າອອກມາ ແມ່ນວ່າຈະບໍ່ເຕັມໃຈກໍຕາມ. ຄົນອະທຳເຫຼົ່ານັ້ນເຄີຍເສຍຊີວິດລົງຢ່າງໃດ ກໍເປັນຂຶ້ນມາຢ່າງນັ້ນ ຄືຍັງມີຄວາມຈົ່ງກຽກຈົ່ງຊັງຕໍ່ພຣະຄຣິສ ແລະ ຈິດໃຈແຂງກະດ້າງຄືເກົ່າ. ພວກເຂົາຈະບໍ່ໄດ້ຮັບໂອກາດອີກເພື່ອປັບປ່ຽນແກ້ໄຂຄວາມຜິດພາດໃນຊີວິດທີ່ຜ່ານມາ ເພາະວ່າຈະບໍ່ມີປະໂຫຍດ. ການລະເມີດກົດບັນຍັດຂອງພຣະເຈົ້າຕະຫຼອດຊີວິດບໍ່ໄດ້ເຮັດໃຫ້ໃຈຂອງພວກເຂົາອ່ອນລົງ. ຖ້າໃຫ້ໂອກາດອີກ ພວກເຂົາກໍຈະເຮັດຄືເກົ່າ ຄືຫຼົບຫຼີກຈາກຂໍ້ກຳນົດຂອງພຣະເຈົ້າ ແລະ ຍຸຍົງໃຫ້ມີການກະບົດຕໍ່ພຣະອົງ. {GC 662.2}

## {GC 662.3}

ພຣະຄຣິສສະເດັດລົງເທິງພູເຂົາໝາກກອກເທດ ອັນເປັນສະຖານທີ່ແຫ່ງດຽວກັນທີ່ພຣະອົງສະເດັດຂຶ້ນສະຫວັນຫຼັງຈາກທີ່ຟື້ນພຣະຊົນ ແລະ ເປັນບ່ອນດຽວກັນທີ່ເຫຼົ່າທູດສະຫວັນໄດ້ທົບທວນພຣະສັນຍາເລື່ອງການສະເດັດກັບມາຂອງພຣະອົງ. ຜູ້ເຜີຍພຣະທຳກ່າວວ່າ: “ພຣະເຈົ້າຂອງຂ້າພະເຈົ້າຈະມາພ້ອມດ້ວຍຝູງເທວະດາທັງໝົດຂອງພຣະອົງ.” “ພຣະອົງຈະຢືນຢູ່ທີ່ເທິງພູເຂົາໝາກກອກເທດທີ່ທາງທິດຕາເວັນອອກຂອງນະຄອນເຢຣູຊາເລັມ. ແລ້ວພູເຂົາໝາກກອກເທດກໍຈະແຍກອອກເປັນສອງສ່ວນ…ໂດຍມີຮ່ອມພູອັນກວ້າງຂວາງຢູ່ຫວ່າງກາງ.” “ແລ້ວພຣະເຈົ້າຢາເວກໍຈະເປັນກະສັດປົກຄອງແຜ່ນດິນໂລກນີ້ທັງໝົດ; ໃນວັນນັ້ນ ຈະມີພຣະເຈົ້າຢາເວແຕ່ອົງດຽວ ແລະ ມີນາມຊື່ຂອງພຣະອົງແຕ່ນາມດຽວເທົ່ານັ້ນ.” (ເຊກາຣີຢາ 14:5, 4, 9). ນະຄອນເຢຣູຊາເລັມໃໝ່ລົງຈາກສະຫວັນດ້ວຍແສງຣັດສະໝີອັນແວວວາວ, ຕັ້ງຢູ່ເທິງບ່ອນທີ່ໄດ້ຮັບການຊຳລະ ແລະ ຖືກຈັດຕຽມໄວ້ເພື່ອຮອງຮັບນະຄອນນັ້ນ, ແລ້ວພຣະຄຣິສພ້ອມດ້ວຍໄພ່ພົນຂອງພຣະອົງ ພ້ອມກັບ ເຫຼົ່າທູດສະຫວັນກໍເຂົ້າໄປໃນນະຄອນບໍຣິສຸດ. {GC 662.3}

## {GC 663.1}

ບັດນີ້ຊາຕານກຽມຕົວເພື່ອການຕໍ່ສູ້ຢຶດອຳນາດເປັນຄັ້ງສຸດທ້າຍ. ໃນຂະນະທີ່ມັນສິ້ນຣິດ ແລະ ຖືກຕັດຂາດຈາກໂອກາດທີ່ຈະຫຼອກລວງຢູ່ນັ້ນ ມັນຮູ້ສຶກຫົດຫູ່ ແລະ ເປັນທຸກ, ແຕ່ເມື່ອຄົນອະທຳເປັນຂຶ້ນມາຈາກຄວາມຕາຍ ແລະ ມັນເຫັນຝູງຊົນຈຳນວນມະຫາສານຢູ່ຝ່າຍຂອງຕົນ ມັນຈຶ່ງເກີດຄວາມຫວັງຂຶ້ນມາອີກຄັ້ງໜຶ່ງ ແລະ ຕັ້ງໃຈວ່າຈະບໍ່ຍອມແພ້ໃນການຕໍ່ສູ້ມະຫາກາບ. ມັນຕັ້ງຕົ້ນຮວບຮວມກຳລັງມະຫາຊົນທຸກຄົນທີ່ບໍ່ໄດ້ຮັບຄວາມລອດໃຫ້ມາຢູ່ໃຕ້ທຸງຂອງມັນ ເພື່ອຈະນຳໃຊ້ພວກເຂົາຕາມແຜນອຸບາຍຂອງມັນ. ຄົນອະທຳເປັນຊະເລີຍເສິກຂອງຊາຕານ ເພາະເມື່ອພວກເຂົາປະຕິເສດພຣະຄຣິສກໍເທົ່າກັບເປັນການຍອມຮັບເອົາການປົກຄອງຂອງຈອມກະບົດ. ພວກເຂົາພ້ອມທີ່ຈະຟັງຄຳແນະນຳ ແລະ ເຮັດຕາມຄຳສັ່ງຂອງມັນ. ຊາຕານຍັງໃຊ້ເລ່ລ່ຽມຄືເກົ່າ ໂດຍບໍ່ເປີດເຜີຍຕົວເອງວ່າມັນຄືຊາຕານ. ມັນອ້າງວ່າຕົນເປັນເທບພະເຈົ້າ ແລະ ເປັນເຈົ້າຊີວິດຂອງໂລກໂດຍຊອບທຳ, ແຕ່ວ່າໂລກນີ້ຖືກຍາດເອົາຈາກມັນຢ່າງບໍ່ເປັນທຳ. ມັນບອກກັບພວກທີ່ຫຼົງຢູ່ຝ່າຍຂອງມັນວ່າ ມັນເປັນພຣະຜູ້ໄຖ່ທີ່ໃຫ້ພວກເຂົາເປັນຂຶ້ນຈາກຄວາມຕາຍດ້ວຍອຳນາດຂອງມັນເອງ ແລະ ບັດນີ້ມັນຈະປົດປ່ອຍພວກເຂົາອອກຈາກອຳນາດຜະເດັດການທີ່ໂຫດຫ້ຽມທີ່ສຸດ. ໃນເມື່ອພຣະຄຣິສບໍ່ໄດ້ສະຖິດຢູ່ກັບຄົນເຫຼົ່ານັ້ນ ຊາຕານຈຶ່ງເຮັດອິດທິຣິດຕ່າງໆ ເພື່ອສະໜັບສະໜູນຂໍ້ອ້າງຂອງຕົນ. ມັນເຮັດໃຫ້ຜູ້ທີ່ອ່ອນແອກັບມາເຂັ້ມແຂງ ແລະ ດົນໃຈທຸກຄົນດ້ວຍອຸດົມການ ແລະ ພະລັງຂອງມັນເອງ. ຊາຕານສະເໜີທີ່ຈະນຳພວກເຂົາໃຫ້ໂຈມຕີໄພ່ພົນຂອງພຣະເຈົ້າ ແລະ ຢຶດເອົານະຄອນຂອງພຣະອົງ. ດ້ວຍຄວາມອວດອົ່ງທະນົງຕົວ ມັນຊີ້ໄປຍັງຄົນຈຳນວນຫຼວງຫຼາຍອັນນັບບໍ່ຖ້ວນທີ່ເປັນຂຶ້ນມາຈາກຄວາມຕາຍ ແລ້ວປະກາດວ່າ ໃນຖານະຜູ້ນຳພວກເຂົາ ມັນຈະສາມາດຕີຊະນະນະຄອນ ແລະ ຢຶດເອົາບັນລັງກັບອານາຈັກທີ່ເປັນຂອງຕົນ. {GC 663.1}

## {GC 664.1}

ໃນຝູງຊົນມະຫຶມານັ້ນມີພວກຄົນອາຍຸຢືນຈາກສະໄໝກ່ອນນ້ຳຖ້ວມໂລກ, ເປັນຄົນສູງໃຫຍ່ ແລະ ມີສະຕິປັນຍາອັນສະຫຼຽວສະຫຼາດ. ຄົນເຫຼົ່ານີ້ຍອມໃຫ້ທູດຂອງຊາຕານເຂົ້າຄວບຄຸມຈົນພວກເຂົາໃຊ້ສຸດຄວາມຮູ້ ແລະ ຄວາມສາມາດໃນການຍົກຍໍ່ຕົນເອງ. ປະຊາຊົນໃນໂລກບູຮານໄດ້ຫຼົງໄຫຼເຄົາລົບບູຊາຄົນເຫຼົ່ານັ້ນເນື່ອງຈາກສະຕິປັນຍາອັນແຫຼມຄົມທີ່ຄິດຄົ້ນຜົນງານອັນໜ້າອັດສະຈັນ. ແຕ່ພວກເຂົາເປັນຄົນໂຫດຮ້າຍ ແລະ ໄດ້ຄິດຄົ້ນອຸປະກອນຕ່າງໆ ທີ່ອຳນວຍຄວາມຊົ່ວ, ເຮັດໃຫ້ແຜ່ນດິນໂລກເຕັມໄປດ້ວຍມົນທິນບາບ ແລະ ທຳລາຍພຣະລັກສະນະຂອງພຣະເຈົ້າ. ທັງໝົດນີ້ເປັນເຫດໃຫ້ພຣະເຈົ້າຊົງລຶບລ້າງຄົນເຫຼົ່ານັ້ນອອກຈາກພື້ນພິພົບທີ່ພຣະອົງຊົງສ້າງໂດຍໃຫ້ນ້ຳຖ້ວມໂລກ. ທ່າມກາງຊຸມນຸມໃຫຍ່ນັ້ນກໍມີບັນດາກະສັດ ແລະ ນາຍພົນທີ່ຊະນະຊົນຊາດອື່ນ, ຄືຊາຍສະກັນທີ່ບໍ່ເຄີຍປາລະໄຊໃນສົງຄາມ ເປັນນັກຮົບທີ່ອົງອາດ ແລະ ທະເຍີທະຍານ. ຄົນເຫຼົ່ານີ້ເມື່ອມີຊີວິດຢູ່ກໍເຮັດໃຫ້ຄົນທັງໂລກສັ່ນສະທ້ານ. ພາວະການຕາຍບໍ່ໄດ້ປ່ຽນນິໄສຂອງຄົນເຫຼົ່ານັ້ນ. ເມື່ອເປັນຂຶ້ນມາຈາກຄວາມຕາຍ ພວກເຂົາກໍສືບຕໍ່ຄວາມຄິດຈາກຈຸດເດີມເມື່ອຄາວທີ່ເສຍຊີວິດໄປນັ້ນ ແລະຍັງຄົງມີຄວາມຢາກສູ້ເອົາຊະນະອັນດຽວກັນທີ່ມີໃນຄາວທີ່ລົ້ມຕາຍ. {GC 664.1}

## {GC 664.2}

### ການຕໍ່ສູ້ພຣະເຈົ້າຄັ້ງສຸດທ້າຍ

ຊາຕານປຶກສາກັບບັນດາທູດຂອງມັນ ແລ້ວຈຶ່ງປຶກສາກັບພວກກະສັດ, ນາຍພົນ ແລະ ນັກຮົບຜູ້ເກັ່ງກາດເຫຼົ່ານັ້ນ. ພວກເຂົາສະຫຼຸບວ່າ ຝ່າຍຂອງຕົນມີກຳລັງ ແລະ ມີຈຳນວນຫຼາຍກວ່າ ເມື່ອທຽບກັບກອງທັບທີ່ຢູ່ພາຍໃນນະຄອນ ຈຶ່ງປະກາດວ່າຈະສາມາດຢຶດເອົານະຄອນນັ້ນໄດ້. ພວກເຂົາວາງແຜນທີ່ຈະຢຶດເອົາຊັບສິນ ແລະ ສະຫງ່າຣາສີຂອງນະຄອນເຢຣູຊາເລັມໃໝ່, ທຸກຄົນຈຶ່ງກຽມຕົວທັນທີ່ເພື່ອການຕໍ່ສູ້. ພວກນາຍຊ່າງທີ່ມີຝີມືດີກໍພາກັນຜະລິດອາວຸດຍຸດ(ທະ/ໂທ)ປະກອນ. ສ່ວນຄົນທີ່ມີຊື່ສຽງໃນການນຳກອງທັບ ກໍຮວບຮວມນັກຮົບ ແລະ ແບ່ງອອກເປັນກອງເປັນໜ່ວຍ. {GC 664.2}

## {GC 664.3}

ໃນທີ່ສຸດກໍມີຄຳສັ່ງໃຫ້ເຄື່ອນທັບ, ກອງກຳລັງທີ່ນັບບໍ່ຖ້ວນຈຶ່ງເຄື່ອນໄປ ເປັນກອງທັບທີ່ໃຫຍ່ມະຫາສານກວ່າທີ່ນາຍພົນຄົນໃດໃນໂລກເຄີຍບັນຊາມາກ່ອນ. ຖ້າເອົາກອງທັບທັງຫຼາຍໃນປະຫວັດສາດມະນຸດໃນທຸກຍຸກ((ທຸກ))))ສະໄໝມາຮວມກັນກໍຍັງບໍ່ເທົ່າກັບກອງກຳລັງໃນຄັ້ງນີ້. ຊາຕານຜູ້ເປັນນັກຮົບທີ່ຍິ່ງໃຫຍ່ທີ່ສຸດກໍນຳກອງທັບເອງ ແລະ ບັນດາທູດຂອງມັນກໍເຂົ້າຮ່ວມເພື່ອການຕໍ່ສູ້ຄັ້ງສຸດທ້າຍນີ້. ບັນດາກະສັດ ແລະ ນັກຮົບທັງຫຼາຍກໍຕາມຊາຕານ, ສ່ວນມະຫາຊົນທົ່ວໄປກໍຕາມເປັນກອງໆ ໂດຍມີການຈັດຕັ້ງຜູ້ນຳໃຫ້ກັບແຕ່ລະກອງ. ກອງທັບອັນໜາແໜ້ນນັ້ນເຄື່ອນໄປສູ່ນະຄອນຂອງພຣະເຈົ້າດ້ວຍການເປັນລະບຽບເໝືອນກອງທັບທີ່ຜ່ານການຝຶກຕາມວິຊາທະຫານ ແມ້ນວ່າພື້ນພິພົບໂລກນັ້ນຈະ((ແຕກລະແຫງ///ขลุขละ))ກໍຕາມ. ພຣະເຢຊູສັ່ງໃຫ້ປິດປະຕູທຸກບານຂອງນະຄອນເຢຣູຊາເລັມໃໝ່ ໃນຂະນະທີ່ກອງທັບທັງຫຼາຍຂອງຊາຕານລ້ອມນະຄອນໄວ້ ແລະ ກຽມຕົວເພື່ອໂຈມຕີ. {GC 664.3}

## {GC 665.1}edit to here

ບັດນີ້ພຣະຄຣິສປາກົດອີກຄັ້ງໜຶ່ງໃຫ້ພວກສັດຕູໄດ້ເຫັນ. ມີບັນລັງຕັ້ງຢູ່ສູງເໜືອນະຄອນຂຶ້ນໄປໄກ, ຖານຂອງບັນລັງນັ້ນເປັນຄຳບໍຣິສຸດທີ່ຂັດມັນແວວວາວ. ພຣະບຸດຂອງພຣະເຈົ້າປະທັບເທິງບັນລັງນັ້ນ, ບັນດາໄພ່ພົນແຫ່ງອານາຈັກຂອງພຣະອົງລ້ອມຮອບພຣະອົງ. ບໍ່ມີພາສາໃດສາມາດບັນລະຍາຍເຖິງຣິດອຳນາດ ແລະ ສະຫງ່າຣາສີຂອງພຣະອົງ, ບໍ່ມີສຳນວນໃດສາມາດພັນລະນາໃຫ້ເຫັນພາບ. ພຣະຣັດສະໝີພາບຂອງພຣະບິດາອົງນິຣັນຫໍ່ຫຸ້ມພຣະບຸດ. ແສງສະຫວ່າງທີ່ສາຍອອກຈາກພຣະອົງນັ້ນສ່ອງເຕັມພຣະນະຄອນຂອງພຣະເຈົ້າ ແລະ ສ່ອງອອກທາງປະຕູເມືອງຈົນແຜ່ນດິນໂລກສະຫວ່າງສະໄຫວໄປດ້ວຍແສງຣັດສະໝີນັ້ນ. {GC 665.1}

## {GC 665.2}

ຜູ້ທີ່ຢູ່ໃກ້ບັນລັງທີ່ສຸດຄືພວກທີ່ເຄີຍຮັບໃຊ້ຊາຕານດ້ວຍຄວາມກະຕືລືລົ້ນ ແຕ່ໄດ້ຮັບຄວາມລອດພົ້ນເໝືອນດັ່ງໄມ້ຟືນທີ່ຖືກດຶງອອກຈາກກອງໄຟ. ຄົນເຫຼົ່ານີ້ໄດ້ຕິດຕາມອົງພຣະຜູ້ຊ່ວຍໃຫ້ລອດຢ່າງສຸດຈິດສຸດໃຈ. ຖັດອອກໄປກໍເປັນພວກທີ່ໄດ້ຝຶກອຸປະນິໄສຄຣິສຕຽນຈົນສົມບູນທ່າມກາງສິ່ງແວດລ້ອມທີ່ເຕັມໄປດ້ວຍຄວາມເຊື່ອຖືທີ່ບໍ່ເປັນຄວາມຈິງ ແລະ ຄົນທີ່ບໍ່ສັດຊື່ຕໍ່ພຣະເຈົ້າ. ຄົນເຫຼົ່ານີ້ໃຫ້ກຽດກົດບັນຍັດຂອງພຣະເຈົ້າໃນຂະນະທີ່ຄຣິສຕຽນທົ່ວໂລກພາກັນປະກາດວ່າກົດບັນຍັດດັ່ງກ່າວຖືກຍົກເລີກແລ້ວ. ໃນກຸ່ມນີ້ກໍມີຄົນຫຼັກລ້ານຈາກທຸກຍຸກສະໄໝທີ່ຖືກຂ້າຍ້ອນຄວາມເຊື່ອ. ແລ້ວຖັດໄປອີກກໍຄື “ປະຊາຊົນຫຼວງຫຼາຍຈົນນັບບໍ່ຖ້ວນ, ພວກເຫຼົ່ານີ້ມາຈາກທຸກປະເທດ, ທຸກເຜົ່າ, ທຸກຊົນຊາດ, ທຸກພາສາ, ຄົນເຫຼົ່ານີ້ນຸ່ງເສື້ອຄຸມສີຂ່າວ ຖືກ້ານຕານຢືນຢູ່ຕໍ່ໜ້າບັນລັງ ແລະ ຊ້ອງໜ້າພຣະເມສານ້ອຍ.” (ພຣະນິມິດ 7:9). ການຕໍ່ສູ້ຂອງຄົນເຫຼົ່ານີ້ໄດ້ສິ້ນສຸດລົງ, ໄຊຊະນະເປັນຂອງພວກເຂົາ. ພວກເຂົາໄດ້ແລ່ນແຂ່ງຈົນເຖິງເສັ້ນໄຊ. ກ້ານຕານໃນມືຂອງພວກເຂົານັ້ນເປັນສັນຍະລັກແຫ່ງໄຊຊະນະ, ສ່ວນເສື້ອຄຸມສີຂາວໝາຍເຖິງຄວາມຊອບທຳອັນບໍຣິສຸດຂອງພຣະຄຣິສທີ່ບັດນີ້ເປັນຂອງພວກເຂົາແລ້ວ. {GC 665.2}

## {GC 665.3}

ບັນດາຜູ້ທີ່ໄດ້ຮັບການຊົງໄຖ່ໄດ້ຮ້ອງເພງສັນລະເສີນທີ່ກ້ອງກັງວານໄປທົ່ວຟ້າສະຫວັນວ່າ: “ຄວາມລອດພົ້ນຂຶ້ນຢູ່ກັບພຣະເຈົ້າຂອງພວກເຮົາຜູ້ຊົງປະທັບຢູ່ເທິງພຣະຣາຊບັນລັງ ແລະ ຂຶ້ນຢູ່ກັບພຣະເມສານ້ອຍ.” (ພຣະນິມິດ 7:10). ພວກທູດສະຫວັນ ແລະ ເສຣາຟິມຮ່ວມປະສານສຽງຮ້ອງເພງສັນລະເສີນ. ເມື່ອຜູ້ທີ່ໄດ້ຮັບການຊົງໄຖ່ເຫັນຣິດອຳນາດ ແລະ ຄວາມຊົ່ວຮ້າຍຊອງຊາຕານ ພວກເຂົາຈຶ່ງຊາບຊຶ້ງຢ່າງທີ່ບໍ່ເຄີຍເປັນມາກ່ອນວ່າ ມີແຕ່ພຣະຄຣິສເທົ່ານັ້ນທີ່ສາມາດນຳໄຊຊະນະໃຫ້ກັບພວກເຂົາໄດ້. ທ່າມກາງບັນດາຄົນທັງຫຼາຍທີ່ໃສ່ເສື້ອຂາວຢ່າງສະຫວ່າງສະໄຫວນັ້ນ ບໍ່ມີຜູ້ໃດຄິດວ່າຕົນໄດ້ລອດພົ້ນດ້ວຍການກະທຳຂອງຕົນເອງ ສະເໝືອນໜຶ່ງວ່າ ຕົນໄດ້ຊະນະດ້ວຍກຳລັງ ແລະ ຄວາມດີຂອງຕົນເອງ. ບໍ່ມີໃຜກ່າວເຖິງຄວາມທຸກຍາກທີ່ຕົນຕ້ອງທົນ, ແຕ່ເນື້ອຮ້ອງຂອງທຸກເພງທີ່ຂັບຂານ ແລະ ປະເດັນສຳຄັນຂອງທຸກເພງທີ່ຂັບຮ້ອງ ລ້ວນແຕ່ມີຄວາມໝາຍວ່າ: ຄວາມລອດພົ້ນນັ້ນມາຈາກພຣະເຈົ້າ ແລະ ຈາກພຣະເມສານ້ອຍ. {GC 665.3}

## {GC 666.1}

### ປະກາດຄຳຕັດສິນຕໍ່ພວກກະບົດ

ພິທີອັນສຸດທ້າຍໃນການເຈີມພຣະບຸດຂອງພຣະເຈົ້າເປັນກະສັດດຳເນີນໄປຕໍ່ໜ້າຊາວໂລກ ແລະ ຊາວສະຫວັນທີ່ຊຸມນຸມກັນຢູ່ນັ້ນ. ບັດນີ້ໃນຖານະກະສັດເໜືອກະສັດທັງປວງຜູ້ມີຣິດອຳນາດສູງສຸດ, ພຣະອົງຊົງປະກາດຄຳຕັດສິນລົງໂທດຝ່າຍທີ່ກະບົດຕໍ່ການປົກຄອງຂອງພຣະອົງ ແລະ ຊົງລົງໂທດບັນດາຜູ້ທີ່ລະເມີດພຣະບັນຍັດຂອງພຣະອົງ ແລະ ກົດຂີ່ຂົ່ມເຫັງໄພ່ພົນຂອງພຣະອົງ. ຜູ້ເຜີຍພຣະທຳຂອງພຣະເຈົ້າກ່າວວ່າ: “ຂ້າພະເຈົ້າກໍໄດ້ເຫັນພຣະບັນລັງໃຫຍ່ສີຂາວ ທັງເຫັນພຣະອົງຜູ້ທີ່ນັ່ງຢູ່ເທິງບັນລັງນັ້ນ. ເມື່ອພຣະອົງຊົງປາກົດ, ແຜ່ນດິນໂລກ ແລະທ້ອງຟ້າກໍພ່າຍໜີ ແລະ ບ່ອນຢູ່ສຳລັບແຜ່ນດິນໂລກ ແລະ ທ້ອງຟ້ານັ້ນກໍບໍ່ເຫັນອີກ. ແລະຂ້າພະເຈົ້າໄດ້ເຫັນບັນດາຄົນທີ່ຕາຍແລ້ວ ທັງຜູ້ໃຫຍ່ແລະຜູ້ນ້ອຍ ພາກັນຢືນຢູ່ຕໍ່ໜ້າພຣະບັນລັງນັ້ນ, ໜັງສືຕ່າງໆກໍເປີດອອກ ແລະ ມີໜັງສືອີກເຫຼັ້ມໜຶ່ງ ກໍເປີດອອກເໝືອນກັນ ຄືໜັງສືທະບຽນແຫ່ງຊີວິດ ແລະ ຄົນທັງຫຼາຍທີ່ຕາຍແລ້ວ ກໍຖືກຕັດສິນຕາມການກະທຳຂອງພວກເຂົາ ດັ່ງທີ່ມີບັນທຶກໄວ້ໃນໜັງສືເຫຼົ່ານັ້ນ.” (ພຣະນິມິດ 20:11, 12). {GC 666.1}

## {GC 666.2}

ເມື່ອໜັງສືບັນທຶກຕ່າງໆ ໄດ້ເປີດອອກ ແລະ ພຣະເຢຊູຊົງເບິ່ງໄປຍັງຄົນອະທຳ, ພວກເຂົາຮູ້ສຶກທັນທີເຖິງຄວາມບາບທຸກຢ່າງທີ່ເຄີຍກະທຳ. ພວກເຂົາເຫັນຈຸດທີ່ຕົນໄດ້ຫັນອອກຈາກທາງບໍຣິສຸດ, ໄດ້ເຫັນວ່າຄວາມທະນົງຕົວ ແລະ ຈິດໃຈທີ່ແຂັງກະດ້າງໄດ້ນຳຕົນໃຫ້ຝ່າຝືນກົດບັນຍັດຂອງພຣະເຈົ້າຫຼາຍພຽງໃດ. ບໍ່ວ່າຈະເປັນເລື່ອງຄວາມບາບທີ່ເປັນເຫດໃຫ້ການທົດລອງມີພະລັງ ຫຼື ພຣະພອນທີ່ນຳໃຊ້ໃນທາງຜິດ ຫຼື ການດູຖູກຜູ້ທີ່ພຣະເຈົ້າຊົງໃຊ້ມາເພື່ອຕັກເຕືອນ ຫຼື ການປະຕິເສດຄຳຕັກເຕືອນນັ້ນ ຫຼື ການຕໍ່ຕ້ານພຣະເມດຕາຂອງພຣະເຈົ້າດ້ວຍຈິດໃຈທີ່ແຂັງກະດ້າງບໍ່ຍອມກັບໃຈ: ທັງໝົດນີ້ປາກົດແຈ້ງເໝືອນດັ່ງຂຽນດ້ວຍອັກສອນໄຟ. {GC 666.2}

## {GC 666.3}

ເໜືອພຣະບັນລັງມີຮູບໄມ້ກາງແຂນປາກົດ ແລະ ມີປາກົດການເໝືອນການສາຍພາບເງົາເຫດການຕ່າງໆ ຢ່າງຈະແຈ້ງດັ່ງນີ້: ການຖືກທົດລອງ ແລະ ການຕົກສູ່ຄວາມບາບຂອງອາດັມ ພ້ອມດ້ວຍຂັ້ນຕອນຕ່າງໆ ຂອງແຜນການສຳຄັນຂອງການໄຖ່ມະນຸດໃຫ້ລອດ. ການບັງເກີດຢ່າງຕ່ຳຕ້ອຍຂອງພຣະຜູ້ຊ່ວຍໃຫ້ລອດ; ຊີວິດທີ່ລຽບງ່າຍ ແລະ ການເຊື່ອຟັງຂອງພຣະອົງໃນໄວເດັກ ແລະ ໄວໜຸ່ມ; ການຮັບບັບຕິສະມາໃນແມ່ນ້ຳຈໍແດນ; ການອົດອາຫານ ແລະ ການຖືກທົດລອງໃນຖິ່ນແຫ້ງແລ້ງກັນດານ; ການປະກາດຂອງພຣະອົງທີ່ຊົງເປີດເຜີຍພຣະພອນອັນລ້ຳຄ່າທີ່ສຸດຈາກສະຫວັນ; ພັນທະກິດອັນເຕັມໄປດ້ວຍຄວາມຮັກ ແລະ ຄວາມເມດຕາທີ່ພຣະອົງຊົງກະທຳໃນກາງເວັນ ແລະ ການເຝົ້າອະທິຖານຕາມພູເຂົາອັນເປົ່າປ່ຽວໃນກາງຄືນ; ການທີ່ຜູ້ຄົນຕອບສະໜອງຕໍ່ພຣະຄຸນຂອງພຣະເຢຊູດ້ວຍຄວາມອິດສາ, ຄວາມກຽດຊັງ ແລະ ການປອງຮ້າຍ; ພາລະອັນໜັກໜ່ວງແຫ່ງຄວາມບາບຂອງມວນມະນຸດສະໂລກທີ່ບີບຮັດພຣະອົງຢ່າງເລິກລັບໃນສວນເຄັດເຊມາເນ; ການຖືກທໍລະຍົດໃຫ້ຕົກຢູ່ໃນມືຂອງຝູງຊົນຜູ້ໝາຍເອົາຊີວິດຂອງພຣະອົງ; ເຫັດການອັນເປັນຕາໜ້າຕົກຕະລຶງທີ່ເກີດຂຶ້ນໃນຄ່ຳຄືນທີ່ຮ້າຍແຮງນັ້ນ, ການທີ່ພຣະອົງໃນຖານະນັກໂທດບໍ່ໄດ້ດິ້ນສູ້, ການທີ່ສາວົກທີ່ໃກ້ຊິດທີ່ສຸດປະຖິ້ມພຣະອົງ, ການທີ່ຣະອົງຖືກນຳພາຕາມຖະໜົນຫົນທາງໃນນະຄອນເຢຣູຊາເລັມຢ່າງຮຸນແຮງ ແລະ ຮີບດ່ວນ, ການທີ່ພຣະບຸດຂອງພຣະເຈົ້າຖືກນຳອອກມາອວດຕໍ່ໜ້າທ່ານອັນນາ, ຖືກກ່າວຫາໃນສຳນັກຂອງມະຫາປະໂຣຫິດ ແລະ ໃນສຳນັກຂອງປີລາດ, ທັງຕໍ່ໜ້າເຮໂຣດຜູ້ຂີ້ຂາດ ແລະ ໂຫດຮ້າຍນັ້ນ; ພຣະອົງຖືກຄົນເຍາະເຍີ້ຍ, ຖືກດູໝິ່ນ, ຖືກທໍລະມານ ແລະ ຖືກຕັດສິນປະຫານຊີວິດ—ທັງໝົດນີ້ປາກົດແຈ້ງໃນພາບເຄື່ອນຢູ່ເໜືອພຣະບັນລັງຂອງພຣະອົງ. {GC 666.3}

## {GC 667.1}

ບັດນີ້ມີການສາຍສາກສຸດທ້າຍໃຫ້ຝູງຊົນທີ່ຢືນໂອນເອນຢູ່ນັ້ນເບິ່ງ ຄືພາບຂອງພຣະຄຣິສໃນຂະນະທີ່ອົດທົນກ້າວເທົ້າຍ່າງເດີນໄປສູ່ພູເຂົາຄານວາຣີຢ່າງທຸກທໍລະມານ; ອົງເຈົ້ານາຍແຫ່ງສະຫວັນຖືກຄຶງຢູ່ເທິງໄມ້ກາງແຂນ; ບັນດາປະໂຣຫິດຜູ້(ໂອຫັງ/ອວດອົງ) ແລະ ຝູງຊົນທີ່ພາກັນເຍາະເຍີຍຄວາມເຈັບປວດຂອງພຣະອົງໃນຊ່ວງລົມຫາຍໃຈສຸດທ້າຍ; ຄວາມມືດທຶບທີ່ເໜືອທຳມະຊາດ; ແຜ່ນດິນທີ່ສະທ້ານຫວັ່ນໄຫວ ໂງ່ນຫີນທີ່ແຕກເປັນປ່ຽງໆ ແລະ ອຸບມົງຝັງສົບທີ່ເປີດອອກອັນເປັນໝຸດໝາຍເຖິງເວລາທີ່ພຣະຜູ້ໄຖ່ຂອງໂລກສິ້ນພຣະຊົນ. {GC 667.1}

## {GC 667.2}

ພາບອັນສະເທືອນໃຈໃນອະດີດປາກົດຂຶ້ນຢ່າງຈະແຈ້ງ. ຊາຕານພ້ອມດ້ວຍເຫຼົ່າທູດ ແລະ ຜູ້ທີ່ຕິດຕາມມັນບໍ່ສາມາດຫັນໜ້າໜີໄປຈາກພາບເຫຼົ່ານັ້ນ ອັນເປັນການສະແດງເຖິງຜົນການກະທຳຂອງຕົນເອງ. ທັງຊາຕານ, ບັນດາທູດຂອງມັນ ແລະ ທຸກຄົນລ້ວນແຕ່ລະນຶກເຖິງພາກສ່ວນທີ່ຕົນໄດ້ກະທຳ ທຸກຄົນລ້ວນແຕ່ຊາບຊຶ້ງໃນຄວາມຜິດບາບອັນມະຫັນຂອງຕົນ ເຊັ່ນ: ເຮໂຣດຜູ້ຂ້າເດັກນ້ອຍຜູ້ບໍຣິສຸດໃນໝູ່ບ້ານເບັດເລເຮັມໂດຍຫວັງວ່າຈະໄດ້ທຳລາຍກະສັດແຫ່ງອິດສະຣາເອນ; ນາງເຮໂຣເດຍຜູ້ຕ່ຳຊ້າຕ້ອງຮັບຜິດຊອບຕໍ່ການຕາຍຂອງໂຢຮັນຜູ້ໃຫ້ບັບຕິສະມາ; ປີລາດຜູ້ອ່ອນປວກປຽກ ແລະ ມຸ່ງເອົາຕົວລອດຄົນດຽວ; ພວກທະຫານທີ່ເຍາະເຍີຍ; ພວກປະໂຣຫິດກັບຜູ້ນຳ ແລະ ຝູງຊົນຜູ້ບ້າຄັ່ງທີ່ຮ້ອງຂຶ້ນວ່າ, “ໃຫ້ໂທດເລື່ອງຄວາມຕາຍຂອງລາວ ຕົກຖືກພວກເຮົາ ແລະ ລູກຫຼານຂອງພວກເຮົາ!” (ມັດທາຍ 27:25); ຕ່າງຄົນຕ່າງໄດ້ເຫັນເຖິງຄວາມຜິດຂອງຕົນ. ພວກເຂົາພະຍາຍາມຫຼົບຊ່ອນຈາກພຣະຣັດສະໝີແຫ່ງພຣະພັກຂອງພຣະຄຣິສທີ່ເຈີດຈ້າກວ່າແສງອາທິດ ແຕ່ກໍບໍ່ເປັນປະໂຫຍດ, ໃນຂະນະທີ່ບັນດາຜູ້ທີ່ໄດ້ຮັບການຊົງໄຖ່ໄດ້ຖອດມົງກຸດວາງລົງທີ່ພຣະບາດຂອງພຣະຜູ້ຊ່ວຍໃຫ້ລອດ ພ້ອມຮ້ອງຂຶ້ນວ່າ: “ພຣະອົງສິ້ນພຣະຊົນເພື່ອຂ້ານ້ອຍ!” {GC 667.2}

## {GC 667.3}

ທ່າມກາງບັນດາຜູ້ທີ່ໄດ້ຮັບການຊົງໄຖ່ກໍມີພວກອັກຄະສາວົກຂອງພຣະຄຣິສ ຄືໂປໂລຜູ້ຫານກ້າ, ເປໂຕຜູ້ກະຕືລືລົ້ນ, ໂຢຮັນຜູ້ຕອບສະໜອງຄວາມຮັກຂອງພຣະຄຣິສດ້ວຍຄວາມຮັກ ແລະ ພີ່ນ້ອງຂອງຄົນເຫຼົ້ານີ້ຜູ້ຈິງໃຈ, ພ້ອມດ້ວຍຄົນຈຳນວນຫຼວງຫຼາຍທີ່ຍອມຖືກຂ້າເພາະຄວາມເຊື່ອ; ສ່ວນພາຍນອກກຳແພງນັ້ນ, ທ່າມກາງສິ່ງໜ້າກຽດຊັງທັງຫຼາຍ ກໍຄືຄົນທີ່ກົດຂີ່, ຈັບຂັງ ແລະ ຂ້າຜູ້ຊອບທຳໃຫ້ຕາຍ. ຈັກກະພັດເນໂຣຜູ້ຫ້ຽມໂຫດ ແລະ ເລວຊາມດັ່ງປີສາດຮ້າຍກໍຢູ່ທີ່ນັ້ນ ແລະ ໄດ້ເຫັນຄວາມສຸກແສນຍິນດີຂອງຄົນທັງຫຼາຍທີ່(ທ່ານ/ເພິ່ນ/ລາວand following)ເຄີຍຈັບທໍລະມານ, ເຊິ່ງໃຈຂອງເພິ່ນເປັນຢ່າງມານຊາຕານເພາະເຄີຍເພີດເພີນໃນຄວາມເຈັບປວດຂອງຄົນເຫຼົ່ານັ້ນ. ແມ່ຂອງເພິ່ນກໍຢູ່ທີ່ນັ້ນ ແລະ ໄດ້ເຫັນຜົນການກະທຳຂອງຕົນເອງ ຄືອຸປະນິໄສຊົ່ວ ແລະ ການເອົາອາລົມເປັນໃຫຍ່ທີ່ນາງໄດ້ຖ່າຍທອດໃຫ້ແກ່ລູກຊາຍຜ່ານອິດທິພົນ ແລະ ແບບຢ່າງຂອງນາງ, ສິ່ງເຫຼົ່ານີ້ໄດ້ອອກຜົນໃນອາດຊະຍາກຳຂອງຈັກກະພັດເນໂຣທີ່ເຮັດໃຫ້ໂລກສັ່ນສະທ້ານ. {GC 667.3}

## {GC 668.1}

ທີ່ນັ້ນມີພວກບາດຫຼວງ ແລະ ພວກຜູ້ນຳໃນລະບອບສັນຕະປາປາທີ່ເຄີຍອ້າງວ່າຕົນເປັນທູດຂອງພຣະຄຣິສ ແຕ່ໄດ້ໃຊ້ເຄື່ອງທໍລະມານກາຍ, ຄຸກມືດ ແລະ ຫຼັກປະຫານເພື່ອຄວບຄຸມຈິດສຳນຶກຂອງໄພ່ພົນຂອງພຣະອົງ. ພວກສັນຕະປາປາຜູ້ທະນົງຕົວກໍຢູ່ທີ່ນັ້ນ, ຄົນເຫຼົ່ານີ້ເຄີຍຍົກຕົວເອງຂຶ້ນເໜືອພຣະເຈົ້າ ແລະ ບັງອາດຄິດທີ່ຈະປ່ຽນພຣະບັນຍັດຂອງອົງຜູ້ສູງສຸດ. ຄົນເຫຼົ່ານີ້ເຄີຍອ້າງວ່າຕົນເປັນ(ດັ່ງບິດາ/ບັນພະບຸລຸດ)ຂອງຄຣິສຕະຈັກ; ເຖິງແມ່ນວ່າພວກເຂົາຢາກຈະຫຼີກລ້ຽງກໍຕາມ ແຕ່ກໍຈະຕ້ອງລາຍງານການກະທຳຂອງຕົນຕໍ່ພຣະເຈົ້າຢ່າງແນ່ນອນ. ພວກເຂົາມາເຖິງຈຸດທີ່ຕ້ອງຍອມຮັບວ່າ ພຣະເຈົ້າຜູ້ຊົງຮູ້ແຈ້ງໃນທຸກສິ່ງ ຊົງຫວງແຫນກົດບັນຍັດຂອງພຣະອົງ ແລະ ຈະບໍ່ລືມທີ່ຈະລົງໂທດຜູ້ກະທຳຜິດ ແຕ່ເປັນການຍອມຮັບທີ່ສາຍເກີນໄປ. ພວກເຂົາຮຽນຮູ້ວ່າ ພຣະຄຣິສຊົງເອົາໃຈໃສ່ໃນຄວາມທຸກຍາກຂອງຄົນຂອງພຣະອົງ ຈຶ່ງຮູ້ສຶກເຖິງນ້ຳໜັກຂອງຖ້ອຍຄຳທີ່ພຣະອົງຊົງກ່າວວ່າ: “ເມື່ອພວກເຈົ້າໄດ້ເຮັດສິ່ງເຫຼົ່ານີ້ແກ່ຜູ້ທີ່ຕ່ຳຕ້ອຍທີ່ສຸດຄົນໜຶ່ງໃນພວກພີ່ນ້ອງເຫຼົ່ານີ້ຂອງເຮົາ ພວກເຈົ້າກໍໄດ້ເຮັດແກ່ເຮົາເໝືອນກັນ.” (ມັດທາຍ 25:40). {GC 668.1}

## {GC 668.2}

ໃນການພິພາກສາຂອງພຣະເຈົ້ານັ້ນ ຄົນອະທຳທັງປວງຖືກກ່າວຫາວ່າເປັນກະບົດຕໍ່ການປົກຄອງແຫ່ງສະຫວັນ. ບໍ່ມີທະນາຍຄວາມຄົນໃດມາສູ້ຄະດີໃຫ້ຄົນເຫຼົ່ານີ້, ພວກເຂົາບໍ່ມີຂໍ້ແກ້ຕົວ. ຄຳຕັດສິນຈຶ່ງຖືກປະກາດອອກໄປວ່າ ພວກເຂົາຈະຕ້ອງຖືກລົງໂທດໃຫ້ຕາຍໄປຕະຫຼອດນິຣັນດອນ. {GC 668.2}

## {GC 668.3}

ທຸກຄົນເຫັນຢ່າງຈະແຈ້ງວ່າ ຂ້າຈ້າງຂອງຄວາມບາບບໍ່ແມ່ນອິດສະຫຼະພາບທີ່ສະຫງ່າງາມ ແລະ ຊີວິດນິຣັນ ແຕ່ແມ່ນຄວາມເປັນທາດ, ຄວາມພິນາດ ແລະ ຄວາມຕາຍ. ຄົນອະທຳເຫັນສິ່ງທີ່ຕົນໄດ້ສູນເສຍເພື່ອແລກກັບຊີວິດແຫ່ງການເປັນກະບົດ. ເມື່ອມີການປະກາດເຖິງສະຫງ່າງຣາສີແຫ່ງຊີວິດອັນຕະຫຼອດໄປເປັນນິດ ພວກເຂົາກໍດູຖູກ; ແຕ່ບັດນີ້ສະຫງ່າຣາສີນັ້ນເບິ່ງຄືເປັນສິ່ງທີ່ໜ້າປາຖະໜາຫຼາຍທີ່ສຸດ. ຄົນທີ່ກຳລັງພິນາດຈຶ່ງຮ້ອງວ່າ: “ເຮົາສາມາດໄດ້ສິ່ງທັງໝົດນີ້ ແຕ່ເຮົາເລືອກທີ່ຈະປະມັນຖິ້ມໄວ້ຫ່າງໆ. ໂອ ຄວາມຫຼົງໄຫຼທີ່ແປກປະຫຼາດ! ເຮົາໄດ້ເອົາສັນຕິສຸກ ແລະ ກຽດຕິຍົດສັກສີໄປແລກເອົາຄວາມທຸກ, ການເສຍຊື່ສຽງ ແລະ ຄວາມສິ້ນຫວັງ.” ທຸກຄົນເຫັນວ່າການທີ່ພວກເຂົາຖືກຫ້າມບໍ່ໃຫ້ເຂົ້າສະຫວັນນັ້ນເປັນການຍຸຕິທຳ ເພາະໂດຍທາງຊີວິດ ພວກເຂົາໄດ້ປະກາດວ່າ: “ພວກເຮົາບໍ່ຕ້ອງການຊາຍຄົນນີ້[^1] ໃຫ້ເປັນຜູ້ປົກຄອງຂອງພວກເຮົາ.” (ລູກາ 19:14). {GC 668.3}

[^1]: ໝາຍເຖິງພຣະເຢຊູ

## {GC 668.4}

### ການປະລາໄຊຂອງຊາຕານ

ຄົນອະທຳເບິ່ງການເຈິ່ມພຣະບຸດຂອງພຣະເຈົ້າເປັນກະສັດເໝືອນຖືກສະກົດຈິດ. ພວກເຂົາເຫັນແຜ່ນພຣະບັນຍັດໃນພຣະຫັດຂອງພຣະອົງ ຄືກົດລະບຽບຕ່າງໆ ທີ່ພວກເຂົາດູຖູກ ແລະ ຝ່າຝືນນັ້ນ. ພວກເຂົາເຫັນຄວາມສຸກແສນຍິນດີ ແລະ ການສັນລະເສີນຂອງຄົນທັງຫຼາຍທີ່ໄດ້ຮັບຄວາມລອດ; ໃນຂະນະທີ່ສຽງຮ້ອງດັງກ້ອງໄປເຖິງພວກທີ່ຢູ່ນອກນະຄອນນັ້ນ ທຸກຄົນຮ້ອງຂຶ້ນເປັນສຽງດຽວກັນວ່າ, “ຂ້າແດ່ອົງພຣະຜູ້ເປັນເຈົ້າ ພຣະເຈົ້າຜູ້ຊົງຣິດທານຸພາບສູງສຸດ ພຣະຣາຊກິດຂອງພຣະອົງກໍໃຫຍ່ຫຼວງ ແລະ ໜ້າອັດສະຈັນ. ຂ້າແດ່ພຣະມະຫາກະສັດແຫ່ງປະຊາຊາດທັງປວງ ວິຖີທາງຂອງພຣະອົງກໍຍຸຕິທຳ ແລະ ທ້ຽງແທ້.” (Revelation 15:3); ພວກເຂົາຈຶ່ງຂາບລົງນະມັດສະການອົງເຈົ້າຊີວິດ. {GC 668.4}

## {GC 669.1}

ຊາຕານເບິ່ງຄືເປັນອຳມະພາດໃນຂະນະທີ່ມັນເບິ່ງສະຫງ່າຣາສີ ແລະ ຄວາມຍິ່ງໃຫຍ່ຂອງພຣະຄຣິສ. ມັນຫວນລະນຶກເຖິງສະພາດທີ່ມັນເຄີຍຢູ່ກ່ອນທີ່ຈະຕົກລົງມາຕ່ຳ. ມັນເຄີຍເປັນເຄຣຸບຜູ້ພິທັກ, ມັນຄືເສຣາຟິມຕົນໜຶ່ງ, ຄື “ດວງດາວສ່ອງໃສໃນຕອນເຊົ້າ” (ເອຊາຢາ 14:12), ແຕ່ບັດນີ້ມັນໄດ້ປ່ຽນໄປຫຼາຍ ມັນໄດ້ເສື່ອມເສຍລົງແທ້! ມັນຖືກຕັດອອກຈາກສະພາທູດສະຫວັນທີ່ມັນເຄີຍໄດ້ຮັບກຽດນັ້ນໄປຕະຫຼອດການ. ບັດນີ້ມັນເຫັນອີກຜູ້ໜຶ່ງຢືນຢູ່ໃກ້ພຣະບິດາເພື່ອບັງແສງຣັດສະໝີຂອງພຣະອົງໄວ້. ມັນເຫັນທູດສະຫວັນທີ່ສູງສະຫງ່າອົງໜຶ່ງວາງມົງກຸດເທິງຫົວຂອງພຣະອົງ ແລະ ສຳນຶກຂຶ້ນວ່າ ຕຳແໜ່ງຂອງທູດສະຫວັນອົງນັ້ນໜ້າຈະໄດ້ເປັນຂອງມັນ. {GC 669.1}

## {GC 669.2}

ຊາຕານລະນຶກເຖິງບ້ານເດີມໃນສະຫວັນ ຄາວເມື່ອມັນຍັງບໍຣິສຸດປາສະຈາກຄວາມບາບ ແລະ ຈົດຈຳສັນຕິສຸກກັບຄວາມສະດວກສະບາຍທີ່ມັນມີກ່ອນທີ່ມັນເລີ່ມຈົ່ມວ່າພຣະເຈົ້າ ແລະ ອິດສາພຣະຄຣິສ. ພາບໃນອະດີດປາກົດຢ່າງແຈ່ມແຈ້ງໃນຄວາມຊົງຈຳ ທັງການກ່າວຫາວ່າຮ້າຍ, ການກໍ່ກະບົດ, ການຫຼອກຫຼວງພວກທູດສະຫວັນເພື່ອຮຽກຮ້ອງຄວາມເຫັນໃຈ ແລະ ການສະໜັບສະໜູນ, ພ້ອມດ້ວຍຄວາມດື້ດ້ານຂອງຕົນທີ່ບໍ່ຍອມແກ້ໄຂຕົນເອງເມື່ອພຣະເຈົ້າພ້ອມທີ່ຈະໃຫ້ອະໄພ. ມັນທົບທວນວຽກງານທີ່ເຮັດທ່າມກາງມະນຸດສະໂລກ ແລະ ຜົນງານຂອງມັນ ຄື ຄວາມກຽດຊັງທີ່ມະນຸດມີຕໍ່ກັນ, ການທຳລາຍລ້າງຊີວິດຢ່າງເປັນຕາໜ້າຢ້ານກົວ, ການຂຶ້ນລົງຂອງອານາຈັກຕ່າງໆ, ການໂຄ່ນອຳນາດກະສັດ, ພ້ອມດ້ວຍຄວາມຂັດແຍ້ງ, ການປະຕິວັດ ແລະ ການຕໍ່ສູ້ທີ່ເກີດຂຶ້ນຢ່າງຕໍ່ເນື່ອງເປັນເວລາດົນນານ. ມັນລະນຶກເຖິງວ່າມັນເຄີຍພະຍາຍາມຢູ່ຕະຫຼອດເວລາເພື່ອຕໍ່ຕ້ານພັນທກິດຂອງພຣະຄຣິສ ແລະ ເຮັດໃຫ້ມະນຸດຕົກຕ່ຳລົງເລື້ອຍໆ. ມັນເຫັນວ່າແຜນອຸບາຍຊົ່ວຂອງມັນບໍ່ມີອຳນາດທຳລາຍຜູ້ທີ່ວາງໃຈໃນພຣະເຢຊູ. ໃນຂະນະທີ່ຊາຕານເບິ່ງໄປຍັງອານາຈັກຂອງມັນ ຄືໝາກຜົນແຫ່ງວຽກງານຂອງມັນເອງ, ມັນເຫັນແຕ່(ຄວາມລົ້ມເຫຼວ ແລະ ຄວາມພິນາດ/ຫາຍະນະ ແລະ ຄວາມລົ້ມເຫຼວ). ມັນຫຼອກຄົນທັງຫຼາຍໃຫ້ຫຼົງເຊື່ອວ່ານະຄອນຂອງພຣະເຈົ້າເປັນເຫຍື່ອທີ່ສາມາດຊະນະໄດ້ງ່າຍ, ແຕ່ມັນຮູ້ວ່ານັ້ນບໍ່ແມ່ນຄວາມຈິງ. ຄັ້ງແລ້ວຄັ້ງເຫຼົ່າໃນຂະບວນການຕໍ່ສູ້ມະຫາກາບນີ້ ມັນຕ້ອງປາລະໄຊ ຈົນຕ້ອງຈຳໃຈຍອມແພ້. ມັນຮູ້ດີວ່າພຣະເຈົ້າອົງນິຣັນມີອຳນາດຣິດເດດ ແລະສະຫງ່າຣາສີຫຼາຍສ່ຳໃດ. {GC 669.2}

## {GC 670.1}

ຈຸດປະສົງຂອງຈອມກະບົດແມ່ນ(ການແກ້ຕົວ/ການຢືນຢັນວ່າຕົນຖືກຕ້ອງ) ແລະ ການພິສຸດວ່າ ການປົກຄອງຂອງພຣະເຈົ້າເປັນຕົ້ນເຫດຂອງການກະບົດ. ມັນໄດ້ທຸ່ມເທສະຕິປັນຍາອັນປາດເປື່ອງທັງໝົດຂອງມັນເພື່ອຈຸດປະສົງນີ້. ມັນເຮັດວຽກເປັນລະບົບຢ່າງມີແຜນການຈົນປະສົບຄວາມສຳເລັດຢ່າງ(ກວ້າງຂວາງ/ໜ້າອັດສະຈັນ) ເຮັດໃຫ້ຄົນຈຳນວນມະຫາສານຍອມຮັບເອົາມຸມມອງຂອງມັນກ່ຽວກັບການຕໍ່ສູ້ມະຫາກາບທີ່ດຳເນິນມາຢ່າງ(ດົນ/ຍາວ/ຊ້າ)ນານ. ມັນຢູ່ເບື້ອງຫຼັງການກະບົດ ແລະ ໄດ້ຫຼອກລວງຄົນໃຫ້ເຊື່ອວ່າຄວາມເທັດເປັນຄວາມຈິງເປັນເວລາຫຼາຍພັນປີ. ແຕ່ບັດນີ້ເຖິງເວລາແລ້ວທີ່ການກະບົດຈະຕ້ອງພ່າຍແພ້ຢ່າງສິ້ນເຊີງ, ເຖິງເວລາເວລາທີ່ຈະຕ້ອງເປີດໂປ່ງປະຫວັດ ແລະ ອຸປນິໄສຂອງຊາຕານ. ໃນຄວາມພະຍາຍາມຄັ້ງສຸດທ້າຍທີ່ຈະໂຄ່ນອຳນາດຂອງພຣະຄຣິສ, ທຳລາຍໄພ່ພົນຂອງພຣະອົງ ແລະ ຢຶດເອົານະຄອນຂອງພຣະເຈົ້າ ຈອມຫຼອກລວງໄດ້ຖືກເປີດໂປ່ງຢ່າງ(ສິ້ນເຊີງ/ໝົດເປືອກ). ຜູ້ທີ່ເຂົ້າຮ່ວມກັບມັນກໍເຫັນວ່າ ຄວາມມຸ່ງໝາຍຂອງມັນລົ້ມເຫຼວ(ຢ່າງສິ້ນເຊີງ/ຮາບຄາບ). ຜູ້ຕິດຕາມພຣະຄຣິສ ພ້ອມດ້ວຍທູດສະຫວັນທີ່ຈົງຮັກພັກດີເຫັນແຜນອຸບາຍທັງໝົດຂອງຊາຕານທີ່ມັນໃຊ້ໃນການຕໍ່ສູ້ກັບການປົກຄອງຂອງພຣະເຈົ້າ. ຊີວິດທັງຫຼາຍທົ່ວຈັກກະວານຈຶ່ງພາກັນກຽດຊັງຊາຕານ. {GC 670.1}

## {GC 670.2}

ຊາຕານຮູ້ວ່າການຈົງໃຈກະບົດເຮັດໃຫ້ມັນບໍ່ເໝາະສົມສຳລັບສະຫວັນ. ມັນໄດ້ຝຶກຝົນຕົວເອງເພື່ອຕໍ່ສູ້ກັບພຣະເຈົ້າ ຈົນຄວາມບໍຣິສຸດ, ສັນຕິສຸກ ແລະ ຄວາມເປັນນ້ຳໜຶ່ງໃຈດຽວກັນໃນສະຫວັນຈະເປັນເລື່ອງທີ່ທໍລະມານໃຈທີ່ສຸດສຳລັບມັນ. ບັດນີ້ຂໍ້ກ່າວຫາຂອງມັນເລື່ອງພຣະເມດຕາ ແລະ ຄວາມຍຸຕິທຳຂອງພຣະເຈົ້າກໍຍຸຕິລົງເສຍແລ້ວ. ຂໍ້ຕຳໜິທັງໝົດທີ່ມັນເຄີຍພະຍາຍາມໃສ່ຮ້າຍພຣະເຢໂຮວາກໍ(ກັບ)ຖືກຕົວມັນເອງ. ບັດນີ້ຊາຕານກົ້ມລົງຂາບໄຫວ້ ແລະ ສາລະພາບວ່າ ຄຳຕິດສິນລົງໂທດມັນນັ້ນຍຸຕິທຳ. {GC 670.2}

## {GC 670.3}

“ໃຜໜໍຈະບໍ່ຢຳເກງພຣະອົງ ແລະຈະບໍ່ຖວາຍກຽດແດ່ພຣະນາມຂອງພຣະອົງ ເພາະພຣະອົງຜູ້ດຽວຊົງເປັນຜູ້ບໍຣິສຸດ. ປະຊາຊາດທັງປວງຈະມານະມັດສະການຕໍ່ພຣະພັກພຣະອົງ ເພາະກິດຈະການອັນຍຸຕິທຳຂອງພຣະອົງປາກົດແຈ້ງແລ້ວ.” (ພຣະນິມິດ 15:4). (ບັດນີ້) ທຸກຄຳຖາມທີ່ກ່ຽວຂ້ອງກັບຄວາມຈິງ ແລະ ຄວາມເທັດໃນການຕໍ່ສູ້ອັນຍາວນານນັ້ນ (ບັດນີ້)ໄດ້ຮັບການຊີ້ແຈງໃຫ້ກະຈ່າງແຈ້ງ. ຜົນຂອງການກະບົດ ແລະ ຜົນຂອງການປະຕິເສດພຣະບັນຍັດຂອງພຣະເຈົ້າລ້ວນແຕ່ໄດ້ຮັບການເປີດເຜີຍຕໍ່ບັນດາຜູ້ມີຊີວິດທັງຫຼາຍທີ່ພຣະອົງຊົງສ້າງ. ຜົນການປົກຄອງຂອງຊາຕານໄດ້ຖືກນຳມາປຽບທຽບກັບການປົກຄອງຂອງພຣະເຈົ້າໃຫ້ທຸກຄົນໃນຈັກກະວານໄດ້ເຫັນ. ການກະທຳຂອງຊາຕານເອງເປັນສິ່ງທີ່ກ່າວໂທດມັນ. ສະຕິປັນຍາ, ຄວາມຍຸຕິທຳ, ແລະ ພຣະຄຸນຄວາມດີຂອງພຣະເຈົ້າໄດ້ຮັບການພິສູດວ່າຖືກຕ້ອງແລ້ວ. ທຸກຄົນເຫັນວ່າ ການກະທຳທຸກຢ່າງຂອງພຣະເຈົ້າຕະຫຼອດການຕໍ່ສູ້ມະຫາກາບນັ້ນລ້ວນແຕ່ເຮັດເພື່ອໃຫ້ຜົນດີແກ່ຄົນຂອງພຣະອົງຕະຫຼອດຊົ່ວນິຣັນ ແລະ ອຳນວຍປະໂຫຍດແກ່ບັນດາໂລກຕ່າງໆ ທີ່ພຣະອົງຊົງສ້າງ. “ຂ້າແດ່ພຣະເຈົ້າຢາເວ ທຸກສິ່ງທີ່ຖືກສ້າງມາຈະຍ້ອງຍໍສັນລະເສີນພຣະອົງ ແລະ ປະຊາຊົນຂອງພຣະອົງຈະໂມທະນາຂອບພຣະຄຸນແດ່ພຣະອົງ.” (ເພງສັນລະເສີນ 145:10). ປະຫວັດສາດແຫ່ງຄວາມບາບຈະເປັນພະຍານຢູ່ຕະຫຼາດຊົ່ວນິຣັນວ່າ ຄວາມສຸກຂອງບັນດາຜູ້ມີຊີວິດທີ່ພຣະເຈົ້າຊົງສ້າງນັ້ນຂຶ້ນຢູ່ກັບກົດບັນຍັດທັງຫຼາຍຂອງພຣະອົງ. ເມື່ອຂໍ້ເທັດຈິງທັງຫຼາຍທີ່ກ່ຽວຂ້ອງກັບການຕໍ່ສູ້ມະຫາກາບໄດ້ປາກົດແຈ້ງແລ້ວ ຜູ້ມີຊີວິດທັງຫຼາຍໃນຈັກກະວານ ທັງຜູ້ທີ່ຈົງຮັກພັກດີ ແລະ ຜູ້ທີ່ຮ່ວມໃນການກະບົດ ຮ້ອງຂຶ້ນພ້ອມກັນວ່າ: “ວິຖີທາງຂອງພຣະອົງກໍຍຸຕິທຳ ແລະ ທ່ຽງແທ້.” {GC 670.3}

## {GC 671.1}

ບັນດາຊີວິດທົ່ວຈັກກະວານໄດ້ເຫັນການເສຍສະຫຼະອັນໃຫຍ່ຫຼວງທີ່ພຣະບິດາ ແລະ ພຣະບຸດຊົງກະທຳເພື່ອມະນຸດສະໂລກ. ບັດນີ້ເຖິງເວລາທີ່ພຣະຄຣິສຈະໄດ້ຮັບຕຳແໜ່ງອັນຊອບທຳຂອງພຣະອົງເໜືອທູດສະຫວັນທັງຫຼາຍ ເໜືອຜູ້ມີອຳນາດຣິດເດດທັງສິ້ນ ແລະ ເໜືອນາມຊື່ທັງປວງ. ພຣະອົງຊົງອົດທົນຕໍ່ໄມ້ກາງແຂນ ແລະ ຊົງຖືວ່າຄວາມອັບອາຍນັ້ນບໍ່ເປັນສິ່ງສຳຄັນ ເພື່ອຄວາມສຸກແສນຍິນດີທີ່ຕັ້ງໄວ້ຕໍ່ໜ້າພຣະອົງ ຄືການນຳພາລູກຂອງພຣະອົງຫຼາຍຄົນມາສູ່ສະຫງ່າຣາສີ. ເຖິງແມ່ນວ່າຄວາມໂສກເສົ້າ ແລະ ຄວາມອັບອາຍນັ້ນໃຫຍ່ຫຼວງເກີນຄຳບັນຍາຍ ແຕ່ຄວາມຊື່ນຊົມຍິນດີ ແລະ ສະຫງ່າຣາສີທີ່ໄດ້ຮັບກໍໃຫຍ່ຍິ່ງກວ່າ. ພຣະອົງຊົງເບິ່ງໄປຍັງຄົນທັງຫຼາຍທີ່ພຣະອົງຊົງໄຖ່ ແລະ ເຫັນຜູ້ຄົນທີ່ໄດ້ຮັບການປ່ຽນແປງຕາມພຣະລັກສະນະຂອງພຣະອົງ, ຈິດໃຈທຸກຄົນສະທ້ອນເຖິງພຣະລັກສະນະຂອງພຣະເຈົ້າຢ່າງສົມບູນ, ໃບໜ້າທຸກຄົນສະທ້ອນເຖິງພຣະລັກສະນະຂອງອົງເຈົ້າຊີວິດຂອງພວກເຂົາ. ພຣະເຢຊູພໍພຣະໄທເມື່ອເຫັນຜົນແຫ່ງຄວາມທຸກຍາກຂອງພຣະອົງ. ແລ້ວພຣະອົງຊົງກ່າວດ້ວຍສຽງອັນດັງຈົນທັງຄົນຊອບທຳ ແລະ ຄົນອະທຳໄດ້ຍິນທົ່ວໜ້າກັນວ່າ: “ເບິ່ງແມ! ຜູ້ທີ່ໄດ້ຮັບການໄຖ່ດ້ວຍໂລຫິດຂອງເຮົາ. ເຮົາໄດ້ທົນທຸກຈົນຕາຍເພື່ອຄົນເຫຼົ່ານີ້ຈະໄດ້ຢູ່ກັບເຮົາຕະຫຼອດໄປເປັນນິດນິຣັນດອນ.” ຈາກນັ້ນຄົນທັງຫຼາຍທີ່ນຸ່ງເສື້ອຂາວຮອບບັນລັງກໍຮ່ວມກັນຮ້ອງເພງສັນລະເສີນຂຶ້ນວ່າ: “ພຣະເມສານ້ອຍທີ່ຖືກຂ້າແລ້ວນັ້ນ ເປັນຜູ້ສົມຄວນທີ່ຈະໄດ້ຮັບຣິດອຳນາດ, ຊັບສົມບັດ, ສະຕິປັນບາ, ພະລັງອຳນາດ, ກຽດຕິຍົດ, ສະຫງ່າຣາສີ ແລະ ຄຳສັນລະເສີນ.” (ພຣະນິມິດ 5:12). {GC 671.1}

## {GC 671.2}

### ຄວາມພິນາດອັນຮຸນແຮງຂອງຄົນອະທຳ

ເຖິງແມ່ນວ່າຊາຕານຈຳເປັນຕ້ອງຍອມຮັບວ່າພຣະເຈົ້າຊົງຍຸຕິທຳ ແລະ ໄດ້ກົ້ມຫົວຂາບລົງຍອມຮັບວ່າພຣະຄຣິສຊົງເປັນຜູ້ສູງສຸດ ແຕ່ອຸປະນິໄສຂອງມັນບໍ່ໄດ້ປ່ຽນແປງ. ຄວາມດື້ດ້ານກໍລະເບີດຂຶ້ນເໝືອນເຂື່ອນແຕກ. ມັນໂມໂຫ(ຈົນເປັນບ້າ/) ແລະ ຕັ້ງໃຈວ່າຈະບໍ່ຍອມແພ້ສົງຄາມ. ໄດ້ເວລາທີ່ຈະຕໍ່ສູ້ເຈົ້າສະຫວັນຢ່າງດຸເດືອດເປັນຄັ້ງສຸດທ້າຍ. ມັນເຂົ້າໄປທ່າມກາງພວກຂອງມັນຢ່າງຮີບດ່ວນ ພະຍາຍາມປຸກ(ລະດົມ/ປັ່ນ)ພວກເຂົາໃຫ້ມີຄວາມໂກດແຄ້ນເຊັ່ນດຽວກັບຕົນ ແລະ ໃຫ້ລຸກຂຶ້ນຕໍ່ສູ້ທັນທີ. ແຕ່ທ່າມກາງຄົນຈຳນວນຫຼວງຫຼາຍອັນນັບບໍ່ຖ້ວນທີ່ມັນເຄີຍຫຼອກໃຫ້ກະບົດກັບມັນ ບໍ່ມີ(ຜູ້ໃດ/ໃຜ)ຍອມຮັບມັນ. ອຳນາດຂອງມັນສິ້ນສຸດລົງແລ້ວ. ຄົນອະທຳກຽດຊັງພຣະເຈົ້າເຊັ່ນດຽວກັບຊາຕານ ແຕ່ພວກເຂົາເຫັນວ່າບໍ່ມີຄວາມຫວັງແລ້ວ, ພວກເຂົາບໍ່ສາມາດສູ້ຊະນະພຣະເຢໂຮວາໄດ້. ບັດນີ້ຄວາມຄຽດແຄ້ນຂອງພວກເຂົາເດືອດຂຶ້ນໃສ່ຊາຕານ ແລະ ຜູ້ທີ່ຊາຕານເຄີຍໃຊ້ໃນການຫຼອກລວງ, ພວກເຂົາຈຶ່ງຫັນໄປຕໍ່ສູ້ກັບມັນດ້ວຍຄວາມຮ້າຍກາດດັ່ງຜີສາດ ແລະ ພຸ່ງໃສ່ຜູ້ຮັບໃຊ້ຂອງມັນດ້ວຍຄວາມຄຽດແຄ້ນອັນເຫຼືອປະມານ. {GC 671.2}

## {GC 672.1}

ພຣະເຈົ້າຊົງກ່າວວ່າ: “ເພາະເຈົ້າຄິດວ່າເຈົ້າສະຫຼາດ ແລະ ເທົ່າທຽມກັບພຣະເຈົ້າ, ເຮົາກຳລັງນຳບັນດາຊາວຕ່າງຊາດມາໂຈມຕີເຈົ້າ. ພວກເຂົາໂຫດຮ້າຍທີ່ສຸດໃນບັນດາປະຊາຊາດ ແລະ ຈະຊັກດາວຂອງຕົນສູ້ກັບຄວາມງາມແຫ່ງສະຕິປັນຍາຂອງເຈົ້າ ແລະ ຈະເຮັດໃຫ້ຄວາມຮຸ່ງເຮືອງຂອງເຈົ້າເປັນມົນທິນ. ພວກເຂົາຈະໂຍນເຈົ້າລງໃນຫຼຸມແຫ່ງແດນຄົນຕາຍ.” “ໂອເຄຣຸບຜູ້ພິທັກເອີຍ…ເຮົາຈະກຳຈັດເຈົ້າອອກຈາກທ່າມກາງສິລາໄຟ…ເຮົາຈະຫວ່ຽງເຈົ້າລົງເຖິງດິນ, ເຮົາຈະຕີແຜ່ເຈົ້າຕໍ່ໜ້າກະສັດທັງຫຼາຍ ເພື່ອຕາຂອງຄົນເຫຼົ່ານັ້ນຈະໄດ້ເຫັນເຈົ້າ…ເຮົາຈະເຮັດໃຫ້ເຈົ້າເປັນເທົ່າຖ່ານເທິງແຜ່ນດິນໂລກທ່າມກາງສາຍຕາຂອງຄົນທັງປວງທີ່ເບິ່ງເຈົ້າຢູ່…ບັນດາຜູ້ທທີ່ຮູ້ຈັກເຈົ້າທ່າມກາງຊົນຊາດທັງຫຼາຍຈະຕົກຕະລຶງເພາະເຈົ້າ ເຈົ້າຈະສິ້ນສູນລົງຢ່າງໜ້າຢ້ານ ແລະຈະບໍ່ດຳລົງຢູ່ອີກຕໍ່ໄປເປັນນິດ.” (ເອເຊກຽນ 28:6–8 NTV, 16–19 ດັດແປງຈາກ KJV/TKJV). {GC 672.1}

## {GC 672.2}

“ເກີບທຸກຄູ່ທັງເສື້ອທີ່ເປິເປື້ອນດ້ວຍເລືອດທທຸກໂຕຂອງສັດຕູທີ່ຮຸກຮານຈະຖືກເຜົາໄຟທັທງສິ້ນ.” “ພຣະເຈົ້າເຢເວໂກດຮ້າຍຊົນຊາດທັງໝົດ ແລະ ກອງທັບທັງຫຼາຍຂອງພວກເຂົາ. ພຣະອົງລົງໂທດພວກເຂົາໃຫ້ໄປສູ່ຄວາມຈິບຫາຍ.” “ພຣະອົງສົ່ງຖ່ານໄຟ ແລະ ມາດທີ່ລຸກໄໝ້ຢູ່ລົງມາສູ່ຄົນຊົ່ວຮ້າຍທັງຫຼາຍ ພຣະອົງໄດ້ລົງໂທດພວກເຂົາໂດຍສົ່ງລົມຮ້ອນມາເຜົາໄໝ້.” (ເອຊາຢາ 9:5; 34:2; ເພງສັນລະເສີນ 11:6). ພຣະເຈົ້າຊົງສົ່ງໄຟຕົກລົງມາຈາກຟ້າສະຫວັນ, ແຜ່ນດິນໂລກແຕກສະຫຼາຍ. ເຄື່ອງອາວຸດທີ່ເຊື່ອງໄວ້ໃຕ້(ພື້ນພິພົບ/ແຜ່ນດິນ)ກໍພຸ່ງຂຶ້ນ, ມີແປວໄຟພຸ້ງອອກຈາກປາກເຫວທຸກແຫ່ງ, ຈົນແມ່ນແຕ່ກ້ອນຫີນກໍລຸກເປັນໄຟ. ວັນນັ້ນຈະເປັນດັ່ງເຕົ່າໄຟທີ່ເຜົາຜານ, ໂລກທາດຈະສະຫຼາຍໄປດ້ວຍໄຟ ແລະ ບັນດາຜົນງານຂອງມະນຸດຈະວອດວາຍໃນກອງໄຟ. (ມາລາກີ 4:1; 2 ເປໂຕ 3:10). ພື້ນແຜ່ນດິນໂລກເໝືອນດັ່ງທະເລໄຟທີ່ມີຄື້ນລາວາຊັດໄປມາ, ເປັນວັນພິພາກສາລົງໂທດຄົນອະທຳໃຫ້ພິນາດ. “ມາເຖິງຕອນນີ້ແມ່ນເວລາທີ່ພຣະເຈົ້າຢາເວຈະຊ່ວຍກູ້ເອົາຜູ້ເຂົາຊີໂອນ ແລະແກ້ແຄ້ນເຫຼົ່າສັດຕູຂອງພູເຂົາຊີໂອນໃຫ້ໝົດສິ້ນ.” (ເອຊາຢາ 34:8). {GC 672.2}

## {GC 673.1}

ຄົນອະທຳໄດ້ຮັບການຕອບແທນໃນແຜ່ນດິນໂລກ. (ເບິ່ງ ສຸພາສິດ 11:31). “ພຣະເຈົ້າເຢເວອົງຊົງຣິດອຳນາດຍິ່ງໃຫຍ່ກ່າວວ່າ, ‘ພວກເຂົາຈະຖືກໄຟເຜົາດັ່ງເຟືອງ. ໃນວັນນັ້ນ ພວກເຂົາຈະຖືກໄຟເຜົາ ແລະ ຈະບໍ່ມີຫຍັງເຫຼືອຢູ່ເລີຍ.’” (ມາລາກີ 4:1). ບາງຄົນຖືກທຳລາຍທັນທີ, ສ່ວນຄົນອື່ນຕ້ອງທົນຄວາມເຈັບປວດທໍລະມານຢູ່ຫຼາຍມື້. ທຸກຄົນຮັບໂທດ “ຕາມການກະທຳຂອງຕົນ.” ສ່ວນຄວາມບາບຂອງຄົນຊອບທຳນັ້ນໄດ້ໂອນຖ່າຍໃຫ້ຊາຕານແລ້ວ ແລະ ມັນຕ້ອງທົນທຸກທໍລະມານບໍ່ພຽງແຕ່ຍ້ອນການກະບົດຂອງມັນເອງ ແຕ່ຍ້ອນຄວາມບາບທີ່ມັນໄດ້ທົດລອງຄົນຂອງພຣະເຈົ້າໃຫ້ກະທຳດ້ວຍ. ໂທດຂອງມັນຈະໜັກກວ່າບັນດາຄົນທີ່ມັນຫຼອກລວງຢ່າງຫຼວງຫຼາຍ. ຫຼັງຈາກທຸກຄົນທີ່ພິນາດຍ້ອນການລໍ້ລວງຂອງຊາຕານຖືກເຜົາໄໝ້ໃຫ້ໝົດສິ້ນ ຊາຕານເອງກໍຍັງຕ້ອງຢູ່ຢ່າງເຈັບປວດຕໍ່ໄປ. ແຕ່ໃນທີ່ສຸດໄຟທີ່ຊຳລະນັ້ນໄດ້ເຜົາຄົນອະທຳຢ່າງໝົດສິ້ນທັງຮາກທັງກິ່ງ, ຊາຕານເປັນດັ່ງຮາກແກ້ວ ແລະ ຜູ້ທີ່ຕິດຕາມມັນກໍຄືກິ່ງ. ທຸກຄົນໄດ້ຮັບໂທດຕາມກົດບັນຍັດຢ່າງເຕັມອັດຕາ ແລະ ຕາມຄວາມຍຸຕິທຳທຸກປະການ, ຟ້າສະຫວັນ ແລະ ແຜ່ນດິນໂລກເບິ່ງແລ້ວປະກາດວ່າ ພຣະເຢໂຮວາຊົງຊອບທຳ. {GC 673.1}

## {GC 673.2}

ວຽກງານທຳລາຍຂອງຊາຕານໄດ້ຈົບສິ້ນໄປຕະຫຼອດການ. ເປັນເວລາ 6,000 ປີ ທີ່ມັນເຮັດຕາມໃຈມັນເອງ ຈົນໂລກເຕັມໄປດ້ວຍຄວາມທຸກໂສກ ແລະ ທົ່ວຈັກກະວານເຕັມໄປດ້ວຍຄວາມໂສກເສົ້າ. ທຳມະຊາດທັງປວງຄວນຄາງດ້ວຍຄວາມເຈັບປວດມາຢ່າງດົນນານ. ບັດນີ້ທຸກຊີວິດທີ່ພຣະເຈົ້າຊົງສ້າງລ້ວນແຕ່ໄດ້ພົ້ນຈາກຊາຕານ ແລະ ຈະບໍ່ໄດ້ຖືກມັນລໍ້ລວງອີກຕໍ່ໄປເປັນນິດ. “ທົ່ວທັງໂລກມີສິດໄດ້ພັກຜ່ອນ ແລະ ໄດ້ຢູ່ຢ່າງສະຫງົບສຸກ ແລະ ທຸກຄົນຕ່າງກໍຮ້ອງເພງດ້ວຍຄວາມຊົມຊື່ນຍິນດີ.” (ເອຊາຢາ 14:7). ມີສຽງໂຮ່ຮ້ອງສະຫຼອງໄຊດັ່ງຂຶ້ນຈາກຜູ້ຈົງຮັກພັກດີຕໍ່ພຣະເຈົ້າທົ່ວຈັກກະວານ. ພວກເຂົາສັນລະເສີນພຣະອົງວ່າ: “ແລ້ວຂ້າພະເຈົ້າໄດ້ຍິນສຽງນ້ຳເໝືອນສຽງຄົນຈຳນວນຫຼວງຫຼາຍ ເໝືອນສຽງນ້ຳນອງຕົກຕາດ ແລະເໝືອນຟ້າຮ້ອງສຽງແຮງກ້າວ່າ, ‘ຮາເລລູຢາ ເພາະວ່າອົງພຣະຜູ້ເປັນເຈົ້າ ພຣະເຈົ້າຂອງພວກເຮົາ ຜູ້ຊົງຣິດທານຸພາບອັນສູງສຸດ ໄດ້ຊົງຂຶ້ນສະເຫວີຍຣາດແລ້ວ.’” (ພຣະນິມິດ 19:6). {GC 673.2}

## {GC 673.3}

ໃນຂະນະທີ່ໂລກຖືກຫໍ່ຫຸ້ມດ້ວຍໄປທີ່ທຳລາຍລ້າງນັ້ນ ຄົນຊອບທຳຢູ່ຢ່າງປອດໄພໃນນະຄອນບໍຣິສຸດ. ຄົນເຫຼົ່ານີ້ໄດ້ເປັນຂຶ້ນມາໃນການຟື້ນຄືນຊີວິດຄັ້ງທຳອິດ, ຄວາມຕາຍຄັ້ງທີສອງຈຶ່ງບໍ່ມີອຳນາດເໜືອພວກເຂົາ. ເຖິງແມ່ນວ່າພຣະເຈົ້າຊົງເປັນໄຟທີ່ເຜົາຜານສຳລັບຄົນອະທຳ ແຕ່ພຣະອົງເປັນດັ່ງດວງອາທິດ ແລະ ເປັນກຳບັງໃຫ້ແກ່ຄົນຂອງພຣະອົງ. (ພຣະນິມິດ 20:6; ເພງສັນລະເສີນ 84:11). {GC 673.3}

## {GC 674.1}

### ທີ່ພຳນັກຖາວອນ

“ຂ້າພະເຈົ້າໄດ້ເຫັນທ້ອງຟ້າໃໝ່ ແລະ ແຜ່ນດິນໂລກໃໝ່ ເພາະວ່າທ້ອງຟ້າເດີ່ມ ແລະ ແຜ່ນດິນໂລກເດີ່ມນັ້ນໄດ້ລ່ວງໄປແລ້ວ.” (ພຣະນິມິດ 21:1 LO1972). ໄຟທີ່ເຜົາຜານຄົນອະທຳຈະຊຳລະໂລກໃຫ້ປາສະຈາກມົນທິນ. ບໍ່ເຫຼືອຮ່ອງຮອຍຂອງການຖືກສາບແຊ່ງເລີຍ, ບໍ່ມີໝໍ້ນະຣົກຮ້າຍທີ່ເຜົາຢູ່ຕະຫຼອດນິຣັນເພື່ອເຕືອນສະຕິຄົນທີ່ໄດ້ຮັບການຊົງໄຖ່ໃຫ້ເຫັນເຖິງຜົນອັນເປັນຕາຢ້ານກົວຂອງຄວາມບາບ. {GC 674.1}

## {GC 674.2}

ມີສິ່ງດຽວທີ່ເຕືອນຄວາມຊົງຈຳ ນັ້ນຄືຮ່ອງຮອຍໃນຮ່າງກາຍຂອງພຣະຜູ້ໄຖ່ຂອງພວກເຮົາທີ່ຈະບໍ່ເລືອນລາງຈາງຫາຍຕະຫຼອດໄປ. ມີຮ່ອງຮອຍອັນໂຫດຮ້າຍຈາກຄວາມບາບຂອງພວກເຮົາຢູ່ໃນຫົວ, ສີຂ້າງ, ມື ແລະ ເທົ້າຂອງພຣະອົງ. ມີຜູ້ເຜີຍພຣະທຳກ່າວເຖິງສະຫງ່າຣາສີຂອງພຣະຄຣິສວ່າ: “ແສງສຸກໃສແມບມາບສ່ອງມາຈາກມືຂອງພຣະອົງ ບ່ອນທີ່ຣິດອຳນາດໄດ້ເຊື່ອງຊ້ອນໄວ້ທີ່ນັ້ນ.” (ຮາບາກຸກ 3:4). ພຣະຄຳພີບາງສະບັບເພີ່ມໝາຍເຫດວ່າ ແສງສຸກໃສດັ່ງກ່າວໄດ້ສ່ອງອອກມາຈາກສີຂ້າງຂອງພຣະອົງ ຄືບ່ອນທີ່ຖືກແທງໃຫ້ເລືອດໄຫຼອອກເມື່ອພຣະອົງຊົງໄຖ່ມະນຸດໃຫ້ກັບຄືນດີກັບພຣະເຈົ້າ, ນັ້ນຄືສະຫງ່າຣາສີຂອງພຣະຜູ້ຊ່ວຍໃຫ້ລອດ ເປັນ “ບ່ອນທີ່ຣິດອຳນາດໄດ້ເຊື່ອງຊ້ອນໄວ້ທີ່ນັ້ນ.” ພຣະອົງຊົງຣິດຍິ່ງໃຫຍ່ໃນການໄຖ່ມະນຸດໃຫ້ລອດພົ້ນດ້ວຍການເສຍສະຫຼະພຣະອົງເອງ, ສະນັ້ນພຣະອົງຈຶ່ງຊົງຣິດເຂັ້ມແຂງໃນການລົງໂທດຕາມຄວາມຍຸຕິທຳຕໍ່ທຸກຄົນທີ່ດູໝິ່ນພຣະເມດຕາຂອງພຣະເຈົ້າ. ສັນຍະລັກແຫ່ງການຖ່ອມພຣະອົງລົງນັ້ນຄື່(ກຽດຕິຍົດສັກສີ/ກຽດຕິສັກ)ທີ່ສູງສຸດຂອງພຣະອົງ. ຄົນທັງຫຼາຍຈະປະກາດເຖິງຣິດອຳນາດຂອງພຣະຄຣິສ ແລະ ຈະສັນເສີນພຣະອົງຕະຫຼອດນິດນິຣັນດອນຍ້ອນແຜເປັນຈາກໄມ້ກາງແຂນແຫ່ງຄາວາລີ. {GC 674.2}

## {GC 674.3}

“ນະຄອນເຢຣູຊາເລັມເອີຍ ເຈົ້າເປັນບ່ອນທີ່ພຣະເຈົ້າເຝົ້າເບິ່ງປະຊາຊາດຂອງພຣະອົງ ເໝືອນດັ່ງຄົນລ້ຽງແກະຜູ້ໜຶ່ງທີ່ເຝົ້າເບິ່ງຝູງແກະຂອງຕົນຢູ່ເທິງຫໍຄອຍ; ເຈົ້າຈະເປັນເມືອງເອກແຫ່ງຣາຊອານາຈັກອີກເທື່ອໜຶ່ງ ທີ່ເຈົ້າໄດ້ເຄີຍເປັນມາແລ້ວ.” (ມີກາ 4:8). ເວລາມາເຖິງແລ້ວທີ່ຄົນບໍຣິສຸດໃນສະໄໝຕ່າງໆ ໄດ້ລໍຄອຍດ້ວຍໃຈປາຖະໜາມາຕັ້ງແຕ່ທູດສະຫວັນຖືດາບ(ໄຟ/ເພິງ)ເພື່ອຫ້າມມະນຸດຄູ່ທຳອິດບໍ່ໃຫ້ກັບເຂົ້າໄປໃນສວນເອເດນ, ຄືເວລາທີ່ຈະໄດ້ຮັບກຳມະສິດທີ່ຊົງໄຖ່ໄວ້ (ເບິ່ງ ເອເຟໂຊ 1:14). ໃນຄາວທຳອິດພຣະເຈົ້າຊົງມອບແຜ່ນດິນໂລກໃຫ້ມະນຸດຄອບຄອງ ແຕ່ມະນຸດໄດ້ທໍລະຍົດຕໍ່ພຣະອົງ, ໂລກຈຶ່ງຕົກຢູ່ໃນມືຂອງມານຊາຕານເປັນເວລາດົນນານ, ຢ່າງໃດກໍຕາມດ້ວຍແຜນການຊົງໄຖ່ອັນຍິ່ງໃຫຍ່ນັ້ນໂລກໄດ້ຮັບການໄຖ່ກັບຄືນມາ. ພຣະເຈົ້າ “ໄດ້ຈັດຮູບຮ່າງສ້າງແຜ່ນດິນໂລກຂຶ້ນມາ ໄດ້ເຮັດໃຫ້ໂລກໝັ້ນຄົງ ແລະຢັ້ງຢືນຄົງຢູ່ໄດ້. ພຣະອົງບໍ່ໄດ້ເຮັດໃຫ້ເປັນທີ່ເປົ່າຮ້າງຫວ່າງຄົນ ແຕ່ເປັນບ່ອນທີ່ມະນຸດເຮົາພັກພາອາໄສຢູ່.” (ເອຊາຢາ 45:18). ພຣະປະສົງທຳອິດໃນການສ້າງໂລກຈະໄດ້ສຳເລັດໂດຍໂລກຈະກາຍເປັນທີ່ອາໄສຂອງຄົນທັງຫຼາຍທີ່ໄດ້ຮັບການຊົງໄຖ່ຕະຫຼອດໄປເປັນນິດ. “ຄົນຊອບທຳຈະໄດ້ຮັບດິນແດນເປັນມໍລະດົກ ແລະ ຈະອາໄສຢູ່ທີ່ນັ້ນສືບໄປເປັນນິດ.” (ເພງສັນລະເສີນ 37:29). {GC 674.3}

## {GC 674.4}

ບາງຄົນບໍ່ກ້າຄິດເຖິງມໍລະດົກທີ່ຈະໄດ້ຮັບນັ້ນວ່າເປັນຄວາມຈິງ ຈຶ່ງສະຫຼຸບວ່າເປັນເລື່ອງອຸປະມາອຸປະໄມ. ແຕ່ພຣະຄຣິສຊົງຢືນຢັນຕໍ່ພວກສາວົກຂອງພຣະອົງວ່າ ພຣະອົງໄປຈັດຕຽມບ່ອນຢູ່ໃຫ້ພວກເຂົາໃນຜາສາດຂອງພຣະບິດາ. ຄົນທີ່ຍອມຮັບຄຳສອນໃນພຣະຄຳຂອງພຣະເຈົ້າຈະມີຄວາມຮູ້ຢູ່ບ້າງເລື່ອງທີ່ຢູ່ໃນສະຫັນ. ໃນຂະນະດຽວກັນ, “ສິ່ງທີ່ຕາບໍ່ເຫັນ ຫູບໍ່ໄດ້ຍິນ ແລະ ສິ່ງທີ່ມະນຸດຄິດບໍ່ອອກ ແມ່ນສິ່ງນັ້ນແຫຼະ ທີ່ພຣະເຈົ້າໄດ້ຊົງຈັກກຽມໄວ້ໃຫ້ແກ່ຄົນທັງຫຼາຍທີ່ຮັກພຣະອົງ” (1 ໂກຣິນໂທ 2:9). ສຳນວນພາສາຂອງມະນຸດບໍ່ສາມາບບັນຍາຍເຖິງລາງວັນທີ່ຄົນຊອບທຳຈະໄດ້ຮັບ. ມີແຕ່ຄົນທີ່ໄປເຖິງເທົ່ານັ້ນທີ່ຈະໄດ້ເຫັນ. ມະນຸດຜູ້ຢູ່ໃນສະພາບທີ່ຕ້ອງຕາຍບໍ່ສາມາດຄິດຈິນຕະນາການເຖິງສະຫງ່າຣາສີແຫ່ງສະຫວັນເມືອງແມນຂອງພຣະເຈົ້າໄດ້. {GC 674.4}

## {GC 675.1}

ພຣະຄຳພີເອີ້ນມໍລະດົກຂອງຜູ້ທີ່ໄດ້ຮັບຄວາມລອດວ່າ “ບ້ານເມືອງ.” (ເຮັບເຣີ 11:14–16). ພຣະຄຣິສຈະຊົງນຳຄົນຂອງພຣະອົງເຖິງບໍ່ນ້ຳພຸແຫ່ງຊີວິດເໝືອນດັ່ງຜູ້ລ້ຽງແກະນຳຝູງແກະຂອງຕົນ. ຕົ້ນໄມ້ແຫ່ງຊີວິດອອກຜົນທຸກເດືອນ ແລະ ໃບໄມ້ຂອງຕົ້ນນັ້ນເພື່ອປິ່ນປົວບັນດາປະຊາຊາດ. ມີລຳຫ້ວຍໄຫຼຢູ່ຕະຫຼອດເວລາ ນ້ຳໃສສະອາດເໝືອນແກ້ວ. ຂ້າງລຳນ້ຳນັ້ນມີຕົ້ນໄມ້ໂບກໄປມາຕາມສາຍລົມ, ມີທາງເດີນໃຕ້ຮົ່ມເງົາຂອງຕົ້ນໄມ້ເຫຼົ່ານັ້ນກຽມໄວ້ສຳລັບຄົນທັງຫຼາຍທີ່ໄດ້ຮັບການຊົງໄຖ່. ມີທົງຫຍ້າອັນກວ້າງໄກແວດລ້ອມດ້ວຍເນິນພູອັນງົດງາມ ແລະ ສາຍພູຂອງພຣະເຈົ້າເຊິ່ງຍືນຢູ່ຢ່າງສູງສະຫງ່າ. ຄົນຂອງພຣະເຈົ້າທີ່ອາໄສໃນໂລກເໝືອນຄົນແປກຖິ່ນແປກໜ້າຈະໄດ້ບ້ານຢູ່ໃນທົງຫຍ້າຂ້າງລຳນ້ຳເຫຼົ່ານັ້ນ. {GC 675.1}

## {GC 675.2}

“ປະຊາຊົນຂອງພຣະເຈົ້າຈະບໍ່ວິຕົກກັງວົນກັບສິ່ງໃດໆ ຕໍ່ໄປ ແລະບ້ານເຮືອນຂອງພວກເຂົາກໍຈະມີແຕ່ສັນຕິສຸກ ແລະ ຄວາມປອດໄພ.” “ສຽງຂອງຄວາມຮຸນແຮງນັ້ນຈະບໍ່ມີຕໍ່ໄປ ຄວາມຈິບຫາຍຈະບໍ່ມາທຳລາຍປະເທດອີກ. ເຮົາຈະເປັນດັ່ງກຳແພງລ້ອມປົກປ້ອງຄຸ້ມຄອງ, ເຈົ້າຈະຍົກຍໍເຮົາເພາະເຮົາຊ່ວຍເຈົ້າໃຫ້ພົ້ນ.” “ເຂົາຈະປູກເຮືອນ ແລະ ຢູ່ໃນເຮືອນນັ້ນ ແລະ ເຂົາຈະປູກສວນອາຫງຸ່ນ ແລະ ກິນໝາກແຕ່ສວນນັ້ນ. ເຂົາຈະກໍ່ສ້າງບໍ່ໃຊ່ໃຫ້ຜູ້ອື່ນຢູ່, ເຂົາຈະປູກບໍ່ໃຊ່ໃຫ້ຜູ້ອື່ນກິນ…ຄົນທັງຫຼາຍທີ່ເຮົາໄດ້ເລືອກໄວ້ຈະຮັບປະໂຫຍດເອງແຕ່ກິດຈະການແຫ່ງມືຂອງເຂົາ.” (ເອຊາຢາ 32:18; 60:18; ເອຊາຢາ 65:21, 22 ສະບັບລາວໂບຮານ). {GC 675.2}

## {GC 675.3}

“ປ່າກັບດິນເປົ່າຈະຊົມຊື່ນຍິນດີ, ບ່ອນເປົ່າຈະຕື່ນດ້ວຍຄວາມຍິນດີ ແລະ ຈະບານຄືດອກກຸຫຼາບ.” “ຕົ້ນສົນຈະງອກໄຫຍ່ຂຶ້ນແທນຕົ້ນໜາມ ກົກໄມ້ຫອມຈະເກີດຂຶ້ນແທນກໍ່ໜາມ.” “ໝາໄນກັບແກະຈະຢູ່ນຳກັນຢ່າງສັນຕິສຸກ ແລະ ເສືອດາວຈະນອນຮ່ວມກັນກັບໂຕແບ້…ແລະ ເດັກນ້ອຍກໍຈະດູແລສັດເຫຼົ່ານັ້ນ.” ພຣະເຈົ້າຊົງກ່າວວ່າ: “ເຂົາຈະບໍ່ເຮັດຜິດ ແລະ ບໍ່ທຳລາຍສິ່ງໃດຢູ່ພູບໍຣິສຸດຂອງເຮົາ.” (ເອຊາຢາ 35:1 ສະບັບບູຮານ; 55:13; ເອຊາຢາ 11:6; ເອຊາຢາ 11:9 ສະບັບລາວບູຮານ). {GC 675.3}

## {GC 676.1}

ທ່າມກາງບັນຍາກາດຂອງສະຫວັນ ຄວາມເຈັບປວດບໍ່ສາມາດເກີດຂຶ້ນໄດ້. ຈະບໍ່ມີການຫຼັ່ງນ້ຳຕາ, ຈະບໍ່ມີການແຫ່ສົບ ຫຼື ການໄວ້ທຸກ. “ຄວາມຕາຍຈະບໍ່ມີອີກຕໍ່ໄປ. ຄວາມໂສກເສົ້າ, ການຮ້ອງໄຫ້ ແລະ ຄວາມເຈັບປວດຈະບໍ່ມີອີກຕໍ່ໄປ ເພາະວ່າສິ່ງທີ່ມີຢູ່ໃນຄາວກ່ອນນັ້ນກໍໄດ້ຜ່ານພົ້ນໄປແລ້ວ.” “ບໍ່ມີຜູ້ໃດທີ່ຢູ່ໃນດິນແດນຂອງພວກເຮົາຈະຈົ່ມວ່າຕົນເຈັບໄຂ້ໄດ້ປ່ວຍ ແລະ ການບາບທັງໝົດຂອງພວກເຮົາຈະໄດ້ຮັບອະໄພ.” (ພຣະນິມິດ 21:4; ເອຊາຢາ 33:24). {GC 676.1}

## {GC 676.2}

ນະຄອນເຢຣູຊາເລັມໃໝ່ກໍຢູ່ທີ່ນັ້ນ ເປັນມະຫານະຄອນຂອງໂລກທີ່ໄດ້ຮັບການສ້າງຂຶ້ນໃໝ່, “ເປັນດັ່ງມົງກຸດອັນງົດງາມໃນມືຂອງພຣະເຈົ້າຢາເວ.” “ນະຄອນນັ້ນ ປະກອບດ້ວຍສະຫງ່າຣາສີຂອງພຣະເຈົ້າ ມີແສງຮຸ່ງເຮືອງເໝືອນເພັດ ເໝືອນແກ້ວມະນີໂຊດອັນເສາະໃສ.” “ປາຊາຊາດທັງໝົດໃນໂລກຈະທ່ຽວໄປມາຢູ່ທ່າມກາງແສງສະຫວ່າງຂອງນະຄອນນັ້ນ ແລະ ບັນດາກະສັດໃນແຜ່ນດິນໂລກຈະນຳເອົາສະຫງ່າຣາສີຂອງຕົນເຂົ້າໄປໃນນະຄອນນັ້ນ.” ພຣະເຈົ້າຊົງກ່າວວ່າ: “ເຮົາເອງກໍຈະເຕັມໄປດ້ວຍຄວາມຊົມຊື່ນຍິນດີຍ້ອນນະຄອນເຢຣູຊາເລັມ ແລະ ປະຊາຊົນໃນນະຄອນນີ້.” “ທີ່ສະຖິດຂອງພຣະເຈົ້າກໍຢູ່ກັບມະນຸດແລ້ວ, ພຣະອົງຈະສະຖິດຢູ່ກັບພວກເຂົາ ແລະ ພວກເຂົາກໍຈະເປັນໄພ່ພົນຂອງພຣະອົງ; ພຣະເຈົ້າເອງຈະສະຖິດຢູ່ກັບພວກເຂົາ ແລະ ຈະຊົງເປັນພຣະເຈົ້າຂອງພວກເຂົາ.” (ເອຊາຢາ 62:3; ພຣະນິມິດ 21:11, 24; ເອຊາຢາ 65:19; ພຣະນິມິດ 21:3). {GC 676.2}

## {GC 676.3}

ບໍ່ມີກາງຄືນໃນນະຄອນຂອງພຣະເຈົ້າ, ບໍ່ມີໃຜຕ້ອງການພັກຜ່ອນ. ທີ່ນັ້ນຈະບໍ່ຮູ້ສຶກເມື່ອຍໃນການເຮັດຕາມນ້ຳພຣະໄທຂອງພຣະເຈົ້າ ແລະ ໃນການສັນລະເສີນພຣະນາມຂອງພຣະອົງ. ເຮົາຈະຮູ້ສຶກຊົດຊື່ນຢູ່ຕະຫຼອດເວລາເໝືອນດັ່ງອາລຸນວັນໃໝ່. “ພວກເຂົາຈະບໍ່ຕ້ອງການແສງໂຄມໄຟ ຫຼື ແສງຕາເວັນ, ເພາະວ່າອົງພຣະຜູ້ເປັນເຈົ້າ ພຣະເຈົ້າຈະເປັນແສງສະຫວ່າງຂອງພວກເຂົາ.” (ພຣະນິມິດ 22:5). ພຣະຣັດສະໝີຂອງພຣະເຈົ້າ ແລະ ພຣະເມສານ້ອຍຈະສ່ອງສະຫວ່າງໃນນະຄອນບໍຣິສຸດດ້ວຍຄວາມສະຫວ່າງທີ່ບໍ່ມີວັນມືດລົງ, ສະຫວ່າງສະໄຫວຍິ່ງກວ່າດວງອາທິດຍາມທ່ຽງວັນ ແຕ່ຈະບໍ່ເຈັບຕາ. ຜູ້ທີ່ໄດ້ຮັບການຊົງໄຖ່ຈະດຳເນີນຢູ່ໃນຄວາມສະຫວ່າງຂອງພຣະເຈົ້າອັນເປັນກາງເວັນທີ່ບໍ່ມີວັນຈົບສິ້ນ. {GC 676.3}

## {GC 676.4}

“ຂ້າພະເຈົ້າບໍ່ໄດ້ເຫັນມີພຣະວິຫານຢູ່ໃນນະຄອນນັ້ນ ເພາະແມ່ນອົງພຣະຜູ້ເປັນເຈົ້າ ພຣະເຈົ້າອົງຊົງຣິດອຳນາດຍິ່ງໃຫຍ່ ແລະ ພຣະເມສານ້ອຍເປັນພຣະວິຫານຂອງນະຄອນນັ້ນ.” (ພຣະນິມິດ 21:22). ຄົນຂອງພຣະເຈົ້າໄດ້ຮັບສິດທິພິເສດທີ່ຈະສົນທະນາກັບພຣະບິດາ ແລະ ພຣະບຸດໂດຍກົງ. “ດຽວນີ້ເຮົາທັງຫຼາຍເຫັນພໍມົວໆ ເໝືອນເບິ່ງໃນແວ່ນ.” (1 ໂກຣິນໂທ 13:12). ເຮົາເຫັນພຣະລັກສະນະຂອງພຣະເຈົ້າທີ່ສະທ້ອນຢູ່ໃນທຳມະຊາດ ແລະ ຜ່ານການຊົງນຳຂອງພຣະອົງໃນຊີວິດຂອງມະນຸດ, ທັງໝົດນີ້ເປັນພາບມົວເໝືອນເບິ່ງໃນແວ່ນ. ແຕ່ເມື່ອເຖິງເວລານັ້ນເຮົາຈະເຫັນພຣະອົງຕົງຕໍ່ພຣະພັກ ໂດຍບໍ່ມີຜ້າມ່ານຂັ້ນກາງ. ເຮົາຈະຢືນຢູ່ຕໍ່ໜ້າພຣະອົງ ແລະ ເບິ່ງພຣະຣັດສະໝີທີ່ສ່ອງອອກຈາກພຣະພັກພຣະອົງ. {GC 676.4}

## {GC 677.1}

### ໄຊຊະນະແຫ່ງຄວາມຮັກຂອງພຣະເຈົ້າ

ທີ່ນັ້ນຜູ້ທີ່ໄດ້ຮັບການຊົງໄຖ່ຈະ “ຮູ້ຢ່າງສົມບູນເໝືອນພຣະເຈົ້າຊົງຮູ້ຈັກເຮົາແລ້ວ.” (1 ໂກຣິນໂທ 13:12). ຄວາມຮັກ ແລະ ຄວາມເອັນດູທີ່ພຣະເຈົ້າປະທານໄວ້ໃນຈິດໃຈຂອງພວກເຂົາຈະສະແດງອອກຢ່າງແທ້ຈິງ ແລະ ຢ່າງອົບອຸ່ນທີ່ສຸດ. ຄວາມສຸກສ່ວນໜຶ່ງຂອງບັນດາຜູ້ທີ່ໄດ້ຮັບການຊົງໄຖ່ຄືການສົນທະນາ ແລະ ການໃຊ້ຊີວິດຢ່າງເປັນນ້ຳໜຶ່ງໃຈດຽວກັນກັບໝູ່ທູດສະຫວັນບໍຣິສຸດ ແລະ ບັນດາຜູ້ສັດຊື່ຈາກຍຸກສະໄໝຕ່າງໆ, ຄືຜູ້ທີ່ຊຳລະເສື້ອຜ້າຂອງຕົນໃຫ້ຂາວສະອາດໃນພຣະໂລຫິດຂອງພຣະເມສານ້ອຍ. ເມື່ອນັ້ນມະນຸດ ແລະ ຊາວສະຫວັນຈະຜູກພັນກັນເປັນຄອບຄົວດຽວກັນ. {GC 677.1}

## {GC 677.2}

ຜູ້ທີ່ຢູ່ໃນນະຄອນນັ້ນມີຊີວິດອະມະຕະ ແລະ ຈະມີຄວາມຊົມຊື່ນຍິນດີສະເໝີໃນການພິຈາລະນາເຖິງຝີພຣະຫັດຂອງພຣະເຈົ້າທີ່ປາກົດຢູ່ໃນສິ່ງທີ່ພຣະອົງຊົງສ້າງ ແລະ ຈະມີຄວາມສຸກໃນການຄິດໃຄ່ຄວນເຖິງຂໍ້ລ້ຳເລິດແຫ່ງຄວາມຮັກຂອງພຣະເຈົ້າທີ່ໄຖ່ມະນຸດໃຫ້ລອດ. ທີ່ນັ້ນບໍ່ມີສັດຕູທີ່ໃຈຮ້າຍທີ່ຈະລໍ້ລອງໃຫ້ລືມພຣະເຈົ້າ. ຄວາມສາມາດໃນທຸກດ້ານຈະໄດ້ຮັບການພັດທະນາ. ຄົນທີ່ນັ້ນຈະບໍ່ຮູ້ສຶກເມື່ອຍກັບການຮຽນສິ່ງໃໝ່ໆ. ທີ່ນັ້ນຈະສາມາດເຮັດໂຄງການທີ່ຍິ່ງໃຫຍ່ ແລະ ບັນລຸເປົ້າໝາຍແຫ່ງຄວາມໃຝ່ຝັນອັນສູງສົ່ງ, ແຕ່ກໍຍັງມີສິ່ງທີ່ສູງກວ່ານັ້ນໃຫ້ເຮົາກ້າວໄປເຖິງ. ຈະມີເລື່ອງມະຫັດສະຈັນໃໝ່ໆ, ຂໍ້ເທັດຈິງໃໝ່ໆ ໃຫ້ເຮົາຄິດພິຈາລະນາ. ທີ່ນັ້ນເຮົາຈະໄດ້ພົບກັບສິ່ງໃໝ່ໆທີ່ຕ້ອງໃຊ້ພະລັງກາຍ ໃຈ ແລະ ຈິດວິນຍານ {GC 677.2}

## {GC 677.3}

ຊັບພະຍາກອນທັງໝົດໃນຈັກກະວານຈະຖືກເປີດເຜີຍໃຫ້ຜູ້ທີ່ພຣະເຈົ້າຊົງໄຖ່ໄດ້ສຶກສາ. ດ້ວຍຮ່າງກາຍອັນເປັນອະມະຕະ ພວກເຂົາຈະບໍ່ຮູ້ສຶກເມື່ອຍລ້າໃນຂະນະທີ່ບິນໄປຢາມໂລກຕ່າງໆ, ຄືດາວເຄາະທັງຫຼາຍທີ່ຜູ້ອາໄສໃນນັ້ນຕ່າງຮູ້ສຶກໂສກເສົ້າເມື່ອໂລກມະນຸດຕົກສູ່ຄວາມບາບ ແຕ່ກັບມີຄວາມຊົມຊື່ນຍິນດີເມື່ອມີຂ່າວວ່າມີຄົນກັບໃຈຮັບຄວາມລອດ. ຄວາມສຸກຂອງມະນຸດທີ່ໄດ້ຮັບການຊົງໄຖ່ເກີນທີ່ຈະບັນຍາຍໄດ້ ໃນຂະນະທີ່ຮຽນເຖິງຄວາມສຸກ ແລະ ຄວາມຮູ້ຂອງຄົນເຫຼົ່ານັ້ນທີ່ບໍ່ເຄີຍຕົກສູ່ຄວາມບາບ. ຄົນເຫຼົ່ານັ້ນແບ່ງປັນຄວາມຮູ້ ແລະ ຄວາມເຂົ້າໃຈຕ່າງໆ ທີ່ໄດ້ຮັບຈາກການໃຄ່ຄວນເຖິງການຊົງສ້າງຂອງພຣະເຈົ້າຕະຫຼອດມາຫຼາຍຍຸກຫຼາຍສະໄໝ. ພວກເຂົາເບິ່ງສະຫງ່າຣາສີຂອງສິ່ງທີ່ພຣະເຈົ້າຊົງສ້າງດ້ວຍສາຍຕາທີ່ສົດໃສບໍ່ພ້າມົວ ແລະ ເຫັນລະບົບດວງດາວຕ່າງໆ ທີ່ໂຄຈອນຢ່າງເປັນລະບຽບຮອບບັນລັງຂອງພຣະເຈົ້າ. ພຣະນາມຂອງພຣະຜູ້ສ້າງ(ຂຽນບັນທຶກ/ປະທັບ)ໄວ້ເທິງທຸກສິ່ງຕັ້ງແຕ່ສິ່ງທີ່ນ້ອຍທີ່ສຸດຕະຫຼອດຈົນເຖິງສິ່ງທີ່ໃຫຍ່ທີ່ສຸດ, ທຸກສິ່ງຢ່າງລ້ວນແຕ່ສຳແດງເຖິງຣິດອຳນາດຂອງພຣະເຈົ້າ. {GC 677.3}

## {GC 678.1}

ທຸກປີທີ່ຜ່ານໄປຕະຫຼອດຊັ່ວນິຣັນຄົນທີ່ໄດ້ຮັບຄວາມລອດຈະເຂົ້າໃຈພຣະເຈົ້າ ແລະ ພຣະຄຣິສຢ່າງຊາບເຊິ້ງຍິ່ງຂຶ້ນ. ເຊັ່ນດຽວກັບຄວາມຮູ້ທີ່ພັດທະນາໄດ້, ຄວາມຮັກ ຄວາມຢຳເກງ ແລະ ຄວາມສຸກຂອງເຮົາຈະເພີ່ມຂຶ້ນຢ່າງຕໍ່ເນື່ອງ. ຍິ່ງມີການຮຽນຮູ້ເຖິງພຣະລັກສະນະນິໄສຂອງພຣະເຈົ້າເທົ່າໃດ ຄວາມນັບຖືທີ່ມີຕໍ່ພຣະອົງກໍຈະຍິ່ງຫຼາຍຂຶ້ນເທົ່ານັ້ນ. ໃນຂະນະທີ່ພຣະເຢຊູເປີດເຜີຍໃຫ້ພວກເຂົາເຫັນເຖິງຄວາມລ້ຳເລິດຂອງການຊົງໄຖ່ມະນຸດຈາກຄວາມບາບ ແລະ ໄຊຊະນະອັນຍິ່ງໃຫຍ່ຂອງສົງຄາມການຕໍ່ສູ້ກັບຊາຕານ, ຈິດໃຈຂອງຄົນທັງຫຼາຍທີ່ໄດ້ຮັບການຊົງໄຖ່ຈະເຕັມໄປດ້ວຍຄວາມຊົມຊື່ນຍິນດີ. ພວກເຂົາຈະດີດພິນດ້ວຍຄວາມສຸກຢ່າງທີ່ບໍ່ເຄີຍມີມາກ່ອນ ໃນຂະນະທີ່ຄົນນັບແສນໆ ລ້ານໆ ຮ່ວມຮ້ອງເພງສັນລະເສີນ. {GC 678.1}

## {GC 678.2}

“ຂ້າພະເຈົ້າໄດ້ຍິນສຽງສິ່ງມີຊີວິດທັງໝົດທັງໃນສະຫວັນ, ເທິງແຜ່ນດິນໂລກ, ໃຕ້ແຜ່ນດິນໂລກ ແລະ ໃນມະຫາສະໝຸດ ຄືສິ່ງທັງປວງເຊິ່ງຢູ່ໃນທີ່ນັ້ນຮ້ອງວ່າ, ‘ຂໍໃຫ້ຄຳສັນລະເສີນ ກຽດຕິຍົດ ສະຫງ່າຣາສີ ແລະ ຣິດທານຸພາບ ຈົ່ງມີແດ່ພຣະອົງຜູ້ຊົງປະທັບເທິງພຣະຣາຊບັນລັງ ແລະ ແດ່ພຣະເມສານ້ອຍ ຕະຫຼອດຊົ່ວນິຣັນດອນ.’” (ພຣະນິມິດ 5:13). {GC 678.2}

## {GC 678.3}

ການຕໍ່ສູ້ມະຫາກາບໄດ້ສິ້ນສຸດລົງແລ້ວ. ຄວາມບາບ ແລະ ຄົນບາບບໍ່ມີອີກແລ້ວ. ທົ່ວທັງຈັກກະວານລ້ວນແຕ່ສະອາດບໍຣິສຸດ. ທຸກສິ່ງປະສານກົມກຽວກັນ. ຊີວິດ, ແສງສະຫວ່າງ ແລະ ຄວາມຊົມຊື່ນຍິນດີຫຼັ່ງໄຫຼຈາກພຣະຜູ້ສ້າງໄປຫຼໍ່ລ້ຽງຈັກກະວານອັນກວ້າງໄກໄພສານ. ຕັ້ງແຕ່ອະນຸພາກທີ່ເລັກນ້ອຍທີ່ສຸດຈົນເຖິງດວງດາວທີ່ໃຫຍ່ທີ່ສຸດ ທຸກສິ່ງເຕັມໄປດ້ວຍຄວາມສຸກແສນຍິນດີ ແລະ ຄວາມສວຍສົດງົດງາມ. ບໍ່ວ່າສິ່ງມີຊີວິດ ຫຼື ບໍ່ມີຊີວິດທຸກສິ່ງຢ່າງລ້ວນແຕ່ປະກາດວ່າ ພຣະເຈົ້າຊົງເປັນຄວາມຮັກ. {GC 678.3}
