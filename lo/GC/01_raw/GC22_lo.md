---
chapter:
  number: 22
  title:
   lo: ຄຳພະຍາກອນສຳເລັດ
   en: Prophecies Fulfilled
---

## {GC 391.1}

### ພຣະຄຳທີ່ໜູນໃຈ

ເມື່ອເວລາທີ່ກຸ່ມແອັດເວນຕີສຄາດການໃນເບື້ອງຕົ້ນວ່າພຣະຜູ້ເປັນເຈົ້າຈະສະເດັດມານັ້ນໄດ້ຜ່ານພົ້ນໄປ (ຄືລະດູໃບໄມ້ປົ່ງຂອງປີ 1844) ຜູ້ທີ່ລໍຄອຍການສະເດັດມາຂອງພຣະອົງດ້ວຍຄວາມເຊື່ອຈຶ່ງຮູ້ສຶກສັບສົນ ແລະ ຕົກຢູ່ໃນຄວາມສົງໄສໄປໄລຍະໜຶ່ງ. ໃນຂະນະທີ່ຊາວໂລກເຫັນວ່າພວກເຂົາພ່າຍແພ້ຢ່າງສິ້ນເຊີງ ແລະ ພິສູດໄດ້ວ່າຫຼົງເຊື່ອໃນສິ່ງທີ່ບໍ່ຈິງ, ແຫຼ່ງປອບໂຍນຂອງພວກເຂົາຍັງຄົງເປັນພຣະຄຳຂອງພຣະເຈົ້າ. ຫຼາຍຄົນຍັງສືບຕໍ່ຄົ້ນຄວ້າພຣະຄຳພີ, ພິຈາລະນາຫຼັກຖານແຫ່ງຄວາມເຊື່ອຂອງພວກເຂົາຄືນໃໝ່ ແລະ ສຶກສາຄຳທຳນາຍຢ່າງລະມັດລະວັງເພື່ອຮັບຄວາມກະຈ່າງແຈ້ງເພີ່ມເຕີມ. ຄຳພະຍານໃນພຣະຄຳພີທີ່ສະໜັບສະໜູນຈຸດຢືນຂອງພວກເຂົາເບິ່ງຄືວ່າຊັດເຈນ ແລະ ມີຄວາມໜັກແໜ້ນ. ມີໝາຍສຳຄັນຫຼາຍຢ່າງທີ່ບໍ່ສາມາດປະຕິເສດໄດ້ ເຊິ່ງຊີ້ບອກວ່າການສະເດັດມາຂອງພຣະຄຣິສນັ້ນໃກ້ເຂົ້າມາແລ້ວ. ພຣະພອນພິເສດຈາກພຣະຜູ້ເປັນເຈົ້າ, ທັງໃນການກັບໃຈຂອງຄົນບາບ ແລະ ການຟື້ນຟູຊີວິດຝ່າຍຈິດວິນຍານໃນໝູ່ຄຣິສຕຽນ, ເປັນຫຼັກຖານວ່າຂ່າວສານນີ້ມາຈາກສະຫວັນ. ເຖິງແມ່ນວ່າຜູ້ທີ່ເຊື່ອບໍ່ສາມາດອະທິບາຍຄວາມຜິດຫວັງຂອງພວກເຂົາໄດ້, ແຕ່ກໍໝັ້ນໃຈວ່າພຣະເຈົ້າໄດ້ນຳພາພວກເຂົາໃນປະສົບການທີ່ຜ່ານມາ. {GC 391.1}

## {GC 391.2}

ໃນຄຳພະຍາກອນທີ່ພວກເຂົາເຊື່ອວ່າເປັນການກ່າວເຖິງເວລາຂອງການສະເດັດມາຄັ້ງທີສອງຂອງພຣະຄຣິສ, ມີຄຳສອນ ແລະ ການໜຸນໃຈທີ່ເໝາະສົມກັບຄວາມສັບສົນຂອງພວກເຂົາ. ກຸ່ມຜູ້ເຊື່ອເລື່ອງການສະເດັດມານັ້ນຈຶ່ງໄດ້ຮັບກຳລັງໃຈໃຫ້ອົດທົນລໍຖ້າດ້ວຍຄວາມເຊື່ອວ່າ ສິ່ງທີ່ຍັງມືດມົວໃນຂະນະນັ້ນຈະໄດ້ຮັບການຊີ້ແຈງເມື່ອເຖິງເວລາ. {GC 391.2}

## {GC 392.1}

ໜຶ່ງໃນຄຳພະຍາກອນເຫຼົ່ານັ້ນແມ່ນຮາບາກຸກ 2:1–4 ທີ່ກ່າວວ່າ: “ຂ້າພະເຈົ້າຈະຢືນເຝົ້າຢູ່; ຂ້າພະເຈົ້າຈະຢືນທີ່ຫໍຄອຍ ແລະ ເບິ່ງອອກໄປເພື່ອຈະຟັງດູວ່າ ພຣະອົງຈະຊົງກ່າວອັນໃດແກ່ຂ້າພະເຈົ້າ ແລະຂ້າພະເຈົ້າຈະທູນຕອບພຣະອົງຢ່າງໃດເມື່ອຂ້າພະເຈົ້າຖືກຕຳໜິ; ແລະພຣະເຢໂຮວ່າຊົງຕອບຂ້າພະເຈົ້າວ່າ, ‘ຈົ່ງຂຽນນິມິດນັ້ນລົງໄປ, ຈົ່ງຂຽນໄວ້ເທິງແຜ່ນປ້າຍໃຫ້ກະຈ່າງ ເພື່ອຄົນທີ່ແລ່ນຈະອ່ານໄດ້ຄ່ອງ; ເພາະວ່ານິມິດນັ້ນຍັງລໍຖ້າເວລາທີ່ກຳນົດໄວ້, ແຕ່ໃນທີ່ສຸດມັນກໍຈະກ່າວອອກມາ, ມັນບໍ່ຕົວະ, ຖ້າເບິ່ງຄືຊັກຊ້າ ກໍຈົ່ງຄອຍຖ້າຈັກໜ້ອຍ, ມັນຈະບັງເກີດຂຶ້ນແນ່ນອນ, ຄົງບໍ່ຊັກຊ້າເກີນໄປ. ເບິ່ງແມ, ຜູ້ທີ່ຈິດໃຈຜະຫຍອງຂຶ້ນກໍບໍ່ທ່ຽງທຳ ແຕ່ຄົນຊອບທຳຈະມີຊີວິດດຳລົງຢູ່ໂດຍຄວາມເຊື່ອ.’” (ດັດແປງຈາກ TKJV) {GC 392.1}

## {GC 392.2}

ໃນປີ ຄ.ສ. 1842, ເມື່ອຊານສ໌ ຟິດໄດ້ອ່ານຂໍ້ຄວາມທີ່ວ່າ “ຈົ່ງຂຽນໄວ້ເທິງແຜ່ນປ້າຍໃຫ້ກະຈ່າງ ເພື່ອຄົນທີ່ແລ່ນຈະອ່ານໄດ້ຄ່ອງ,” ເພິ່ນຮູ້ສຶກວ່າຄວນເຮັດແຜ່ນປ້າຍເພື່ອສະແດງໃຫ້ເຫັນພາບເລື່ອງຄຳພະຍາກອນໃນພຣະທຳດານີເອນ ແລະ ພຣະນິມິດ. ກຸ່ມຄົນທີ່ເຊື່ອເລື່ອງການສະເດັດມານັ້ນເຫັນວ່າການຕີພິມແຜ່ນປ້ອຍດັ່ງກ່າວເປັນການສຳເລັດຕາມຄຳສົ່ງທີ່ຂຽນໄວ້ໃນພຣະທຳຮາບາກຸກ. ເຖິງຢ່າງໃດກໍຕາມ, ໃນເວລານັ້ນບໍ່ມີໃຜສັງເກດເຫັນວ່າຄຳພະຍາກອນຂອງຮາບາກຸກໄດ້ກ່າວເຖິງຄວາມຊັກຊ້າ. ຫຼັງຈາກປະສົບກັບຄວາມຜິດຫວັງ, ພວກເຂົາເຫັນວ່າພຣະຄຳພີຂໍ້ນີ້ສໍາຄັນຫຼາຍ: “ເພາະວ່ານິມິດນັ້ນຍັງລໍຖ້າເວລາທີ່ກຳນົດໄວ້, ແຕ່ໃນທີ່ສຸດມັນກໍຈະກ່າວອອກມາ, ມັນບໍ່ຕົວະ, ຖ້າເບິ່ງຄືຊັກຊ້າ ກໍຈົ່ງຄອຍຖ້າຈັກໜ້ອຍ, ມັນຈະບັງເກີດຂຶ້ນແນ່ນອນ, ຄົງບໍ່ຊັກຊ້າເກີນໄປ…ຄົນຊອບທຳຈະມີຊີວິດດຳລົງຢູ່ໂດຍ*ຄວາມເຊື່ອ*.” {GC 392.2}

## {GC 392.3}

ສ່ວນໜຶ່ງຂອງຄຳພະຍາກອນຂອງເອເຊກຽນຍັງໃຫ້ກຳລັງໃຈ ແລະ ປອບໂຍນຜູ້ເຊື່ອ. “ຖ້ອຍຄຳຂອງພຣະເຈົ້າຢາເວໄດ້ມາເຖິງຂ້າພະເຈົ້າວ່າ, ມະນຸດເອີຍ ເປັນຫຍັງປະຊາຊົນອິດສະຣາເອນຈຶ່ງເວົ້າສຸພາສິດນີ້ຊ້ຳແລ້ວຊ້ຳອີກວ່າ ‘ເວລາຜ່ານໄປ ຄຳທຳນວາຍບໍ່ເຫັນກາຍເປັນຈິງຈັກເທື່ອ?’ ຈົ່ງບອກພວກເຂົາວ່າ, ‘ອົງພຣະຜູ້ເປັນເຈົ້າກ່າວດັ່ງນີ້…ເວລາມາເຖິງແລ້ວ ແລະ ຄຳທຳນວາຍກໍກຳລັງກາຍເປັນຈິງ…ເຮົາຈະກ່າວ ແລະ ສິ່ງທີ່ເຮົາກ່າວກໍຈະເກີດຂຶ້ນ ມັນຈະບໍ່ຊັກຊ້າອີກ.’” “ຊາວອິດສະຣາເອນກ່າວວ່າ, ‘ນິມິດກັບການທຳນວາຍຕ່າງໆ ຂອງເຈົ້າ ແມ່ນເວົ້າເຖິງອະນາຄົກອັນຫ່າງໄກ’. ສະນັ້ນ ຈົ່ງບອກພວກເຂົາວ່າ, ‘ອົງພຣະຜູ້ເປັນເຈົ້າ ພຣະເຈົ້າກ່າວວ່າ ມັນຈະບໍ່ຊັກຊ້າອີກຕໍ່ໄປ. ຖ້ອຍຄຳທີ່ເຮົາໄດ້ເວົ້ານັ້ນຈະເກີດຂຶ້ນ.’” (ເອເຊກຽນ12:21–25, 27, 28). {GC 392.3}

## {GC 393.1}

ພວກທີ່ລໍຖ້າການສະເດັດມາຂອງພຣະຄຣິສມີຄວາມຊື່ນຊົມຍິນດີ ເພາະເຊື່ອວ່າພຣະເຈົ້າຜູ້ຊົງຮູ້ແຈ້ງເຖິງທຸກສິ່ງຕັ້ງແຕ່ຕົ້ນຈົນຈົບ ຊົງຮູ້ລ່ວງໜ້າເຖິງຄວາມຜິດຫວັງຂອງພວກເຂົາ ຈຶ່ງປະທານຖ້ອຍຄຳທີ່ເສີມກຳລັງໃຈ ແລະ ໃຫ້ຄວາມຫວັງ. ຖ້າບໍ່ມີຂໍ້ພຣະຄຳພີຕັກເຕືອນພວກເຂົາໃຫ້ລໍຖ້າດ້ວຍຄວາມອົດທົນ ແລະ ຍຶດໝັ້ນໃນພຣະຄຳຂອງພຣະເຈົ້າເຊັ່ນນີ້ແລ້ວ ຄວາມສັດທາຂອງພວກເຂົາຄົງລົ້ມເຫຼວໃນເວລາທີ່ທົດສອບຄວາມເຊື່ອ. {GC 393.1}

## {GC 393.2}

### ບົດຮຽນຈາກສິບສາວ

ຄຳອຸປະມາເລື່ອງຍິງສາວບໍລິສິດ 10 ຄົນໃນມັດທາຍບົດທີ 25 ກໍຍັງສະແດງເຖິງປະສົບການຂອງຄົນທີ່ລໍຄອຍການສະເດັດມາຂອງພຣະຄຣິສເຊັ່ນກັນ. ໃນມັດທາຍບົດທີ 24 ເມື່ອພວກສາວົກຖາມເຖິງໝາຍສຳຄັນຂອງການສະເດັດມາຂອງພຣະອົງ ແລະ ການສິ້ນໂລກ, ພຣະຄຣິສຊົງຊີ້ແຈງເຖິງເຫດການສຳຄັນໆ ໃນປະຫວັດສາດໂລກ ແລະ ໃນຄຣິສຕະຈັກຕັ້ງແຕ່ການສະເດັດມາຄັ້ງທີ່ໜຶ່ງຂອງພຣະອົງຕະຫຼອດຈົນເຖິງການສະເດັດມາຄັ້ງທີ່ສອງ: ໂດຍກ່າວເຖິງການທຳລາຍນະຄອນເຢຣູຊາເລັມ, ຄວາມທຸກຍາກລຳບາກອັນຮ້າຍແຮງທີ່ຄຣິສຕະຈັກຈະຕ້ອງຜ່ານນັ້ນໂດຍການກົດຂີ່ຂົ່ມເຫັງຈາກພວກຈັກກະພັດ ແລະ ຈາກລະບອບສັນຕະປາປາ, ດວງອາທິດ ແລະ ດວງຈັນຈະມືດລົງ ແລະ ດວງດາວຈະຕົກລົງຈາກຟ້າ. ຕໍ່ມາພຣະອົງຊົງກ່າວເຖິງການມາຕັ້ງແຫ່ງອານາຈັກຂອງພຣະອົງ ໂດຍກ່າວຄຳອຸປະມາເລື່ອງຜູ້ຮັບໃຊ້ 2 ກຸ່ມທີ່ລໍຖ້າການສະເດັດມາຂອງພຣະອົງ. ແລ້ວບົດທີ 25 ຂຶ້ນຕົ້ນດ້ວຍຄຳວ່າ: “*ເມື່ອນັ້ນ* ອານາຈັກສະຫວັນປຽບເໝືອນຍິງສາວບໍລິສຸດ 10 ຄົນ.” ຂໍ້ນີ້ໝາຍເຖິງຄຣິສຕະຈັກໃນຍຸກສຸດທ້າຍ, ເໝືອນໃນຕອນທ້າຍຂອງບົດທີ 24. ໃນຄຳອຸປະມານີ້ປະສົບການຂອງຄົນໃນຄຣິສຕະຈັກປຽບທຽບກັບການແຕ່ງງານຕາມວັດທະນາທຳຂອງຄົນໃນພາກຕາເວັນອອກ. {GC 393.2}

## {GC 393.3}

“ເມື່ອນັ້ນອານາຈັກສະຫວັນປຽບເໝືອນຍິງສາວບໍລິສຸດ 10 ຄົນທີ່ຖືໂຄມໄຟຂອງຕົນອອກໄປຮັບເຈົ້າບ່າວ. ຫ້າຄົນໃນພວກເຂົາເປັນຄົນໂງ່ ແລະ ອີກຫ້າຄົນເປັນຄົນສະຫຼາດ. ຝ່າຍພວກຄົນໂງ່ນັ້ນຖືໂຄມໄຟໄປນຳ ແຕ່ບໍ່ເອົານ້ຳມັນໄປເພື່ອ, ສ່ວນພວກຄົນສະຫຼາດນັ້ນຖືໂຄມໄຟໄປນຳ ແລະ ເອົານ້ຳມັນໃສ່ແກ້ວໄປເພື່ອ. ຂະນະທີ່ເຈົ້າບ່າວຍັງບໍ່ມາ ພວກຍິງສາວທັງໝົດຕ່າງກໍເຫງົານອນ ແລະ ຫຼັບໄປ. ພໍເຖິງທ່ຽງຄືນກໍມີສຽງຮ້ອງດັງຂຶ້ນວ່າ, ‘ເຈົ້າບ່າວມາແລ້ວ ຈົ່ງອອກໄປຮັບເພິ່ນເຖີດ.’” (ມັດທາຍ 25:1–5) {GC 393.3}

## {GC 393.4}

ຄົນທີ່ລໍຄອຍການສະເດັດມາຂອງພຣະຄຣິສເຂົ້າໃຈວ່າ ການມາຂອງເຈົ້າບ່າວໃນຄຳອຸປະມາດັ່ງກ່າວໝາຍເຖິງການສະເດັດມາຂອງພຣະຄຣິສຕາມການປະກາດຂອງຂ່າວທູດສະຫວັນອົງທີ່ໜຶ່ງ. ສ່ວນຍິງສາວບໍລິສຸດທີ່ອອກໄປຮັບເຈົ້າບ່າວໄດ້ແກ່ການຟື້ນຟູຈິດວິນຍານຢ່າງກວ້າງຂວາງທີ່ເກີດຂຶ້ນເພາະການປະກາດວ່າພຣະເຢຊູຈະສະເດັດມາໃນບໍ່ຊ້າ. ທັງຄຳອຸປະມານີ້ ແລະ ຄຳອຸປະມາໃນມັດທ້າຍບົດທີ 24 ກ່າວເຖິງຄົນສອງກຸ່ມ. ຍິງບລິສຸດທຸກຄົນເອົາໂຄມໄຟໄປນຳ ເຊິ່ງໝາຍເຖິງພຣະຄຳພີ, ແລະດ້ວຍແສງສະຫວ່າງຈາກໂຄມໄຟນັ້ນຈຶ່ງອອກໄປຮັບເຈົ້າບ່າວ. “ຝ່າຍພວກຄົນໂງ່ນັ້ນຖືໂຄມໄຟໄປນຳ ແຕ່ບໍ່ເອົານ້ຳມັນໄປເພື່ອ, ສ່ວນພວກຄົນສະຫຼາດນັ້ນຖືໂຄມໄຟໄປນຳ ແລະເອົານ້ຳມັນໃສ່ແກ້ວໄປເພື່ອ” (ມັດທາຍ 25:3–4). ພວກຍິງສາວສະຫຼາດໄດ້ຮັບພຣະຄຸນຂອງພຣະເຈົ້າ ກໍຄືຣິດອຳນາດຂອງພຣະວິນຍານບໍລິສຸດທີ່ຟື້ນຟູຈິດວິນຍານ ແລະ ໃຫ້ຄວາມກະຈ່າງ ເຮັດໃຫ້ພຣະຄຳຂອງພຣະອົງເປັນໂຄມໄຟທີ່ສ່ອງສະຫວ່າງໃນຫົນທາງທີ່ກ້າວເດີນ. ດ້ວຍຄວາມຢຳເກງພຣະເຈົ້າພວກເຂົາໄດ້ສຶກສາພຣະຄຳພີເພື່ອຫາຄວາມຈິງ ແລະ ໄດ້ສະແຫວງຫາຄວາມບໍລິສຸດຂອງຊີວິດ ແລະ ຈິດໃຈດ້ວຍຄວາມກະຕືລືລົ້ນ. ຄົນເຫຼົ່ານີ້ມີປະສົບການກັບພຣະເຈົ້າເປັນການສ່ວນຕົວ, ມີຄວາມເຊື່ອໃນພຣະອົງ ແລະ ໃນພຣະຄຳຂອງພຣະອົງເຊິ່ງຄວາມຜິດຫວັງ ແລະ ຄວາມຊັກຊ້າບໍ່ສາມາດທຳລາຍໄດ້. ສ່ວນຄົນອື່ນ “ຖືໂຄມໄຟໄປນຳ ແຕ່ບໍ່ເອົານ້ຳມັນໄປເພື່ອ.” ຄົນເຫຼົ່ານີ້ຮັບເຊື່ອຕາມອາລົມຊົ່ວຄາວ. ເມື່ອໄດ້ຍິນຄຳປະກາດເຕືອນກໍເກີດຄວາມຢ້ານກົວ, ແຕ່ພວກເຂົາຂຶ້ນຢູ່ກັບຄວາມເຊື່ອຂອງພີ່ນ້ອງ ແລະ ພໍໃຈກັບແສງສະຫຼົວໆ ແຫ່ງຄວາມຮູ້ສຶກທີ່ດີ ໂດຍບໍ່ເຂົ້າໃຈຄວາມຈິງຢ່າງຄົບຖ້ວນ ແລະ ບໍ່ມີຜົນແຫ່ງພຣະຄຸນຢ່າງແທ້ຈິງໃນຈິດໃຈ. ຄົນເຫຼົ່ານີ້ໄດ້ອອກໄປເພື່ອຕ້ອນຮັບອົງພຣະຜູ້ເປັນເຈົ້າໂດຍຫວັງວ່າຈະໄດ້ຮັບລາງວັນໃນທັນທີ; ແຕ່ພວກເຂົາບໍ່ໄດ້ຕຽມພ້ອມສໍາລັບການຊັກຊ້າ ຫຼື ຄວາມຜິດຫວັງ. ເມື່ອມີເຫດການມາທົດສອບຄວາມເຊື່ອ, ຄວາມເຊື່ອ ຂອງພວກເຂົາກໍລົ້ມເຫຼວ ແລະ ໄຟໃນຈິດໃຈກໍມອດລົງ. {GC 393.4}

## {GC 394.1}

“ຂະນະທີ່ເຈົ້າບ່າວຍັງບໍ່ມາ ພວກຍິງສາວທັງໝົດຕ່າງກໍເຫງົານອນ ແລະ ຫຼັບໄປ” (ມັດທາຍ 25:5). ການທີ່ເຈົ້າບ່າວຊັກຊ້ານັ້ນໝາຍເຖິງເວລາທີ່ຜ່ານໄປຫຼັງຈາກທີ່ຄາດການວ່າພຣະເຢຊູຈະສະເດັດກັບມາ, ເຊິ່ງເຮັດໃຫ້ເກີດຄວາມຜິດຫວັງເພາະບໍ່ໄດ້ເປັນໄປຕາມເວລາທີ່ຄາດໝາຍ. ໃນຊ່ວງເວລາທີ່ສັບສົນນີ້, ຄົນທີ່ເຊື່ອແຕ່ຜິວເຜິນ ແລະ ບໍ່ຈິງໃຈນັ້ນກໍເລີ່ມຫວັ່ນໄຫວ ແລະ ບໍ່ໄດ້ເອົາໃຈໃຊ້ເໝືອນໃນຕອນທຳອິດ; ສ່ວນຄົນທີ່ມີຄວາມເຊື່ອທທີ່ອາໄສຄວາມຮູ້ໃນພຣະຄຳພີກໍມີຮາກຖານໃຫ້ຢືນໝັ້ນຄົງ ເຊິ່ງຄື້ນແຫ່ງຄວາມຜິດຫວັງບໍ່ສາມາດພັດພາພວກເຂົາໄປໄດ້. “ພວກຍິງສາວທັງໝົດຕ່າງກໍເຫງົານອນ ແລະ ຫຼັບໄປ:” ຄົນກຸ່ມໜຶ່ງຫຼັບໃຫຼໄປໂດຍໄດ້ປະຖິ້ມຄວາມເຊື່ອຢ່າງບໍ່ຮູ້ເຢັນຮູ້ຮ້ອນ, ສ່ວນອີກກຸ່ມໜຶ່ງກໍອົດທົນລໍຖ້າເວລາທີ່ພຣະເຈົ້າຈະປະທານແສງສະຫວ່າງເພິ່ມເຕີມ. ແຕ່ໃນຄ່ໍາຄືນແຫ່ງການທົດລອງຄວາມເຊື່ອນັ້ນ, ພວກຍິງສາວສະຫຼາດເບິ່ງຄືໄດ້ສູນເສຍຄວາມກະຕືລືລົ້ນ ແລະ ການອຸທິດຕົວໄປໃນລະດັບໜຶ່ງ. ຄົນທີ່ເຊື່ອຜິວເຜິນ ແລະ ບໍ່ຈິງໃຈບໍ່ສາມາດເພິ່ງຄວາມເຊື່ອຂອງພີ່ນ້ອງອີກຕໍ່ໄປໄດ້. ຈະຢືນຫຼືຈະຫຼົ້ມກໍຂຶ້ນຢູ່ກັບຕົນເອງ. {GC 394.1}

## {GC 395.1}

### ຄວາມຄັ່ງສາສະໜາເປັນວິທີຂອງຊາຕານ

ໃນຊ່ວງເວລານີ້, ຄວາມຄັ່ງໄຄ້ຫຼົງໄຫຼເລີ່ມເກີດຂຶ້ນ. ບາງຄົນທີ່ອ້າງວ່າເຊື່ອໃນຄຳປະກາດຢ່າງກະຕືລືລົ້ນໄດ້ປະຕິເສດພຣະຄຳຂອງພຣະເຈົ້າວ່າເປັນສິ່ງດຽວທີ່ຈະນຳຊີວິດໂດຍບໍ່ຜິດພາດ ແລ້ວກໍຫັນໄປອ້າງວ່າຕົນໄດ້ຮັບການຊົງນຳຈາກພຣະວິນຍານ; ຄົນເຫຼົ່ານີ້ປ່ອຍຕົວໃຫ້ເຮັດຕາມຄວາມຮູ້ສຶກນຶກຄິດ ແລະ ຈິນຕະນາການ. ມີບາງຄົນສະແດງເຖິງຄວາມກະຕືລືລົ້ນແບບມີອັກຄະຕິ ແລະ ປິດຫູປິດຕາບໍ່ຟັງເຫດຜົນ; ຄົນກຸ່ມນີ້ປະນາມທຸກຄົນທີ່ບໍ່ຍອມຮັບແນວທາງຂອງຕົນ. ແຕ່ຄົນສ່ວນໃຫຍ່ທີ່ເຊື່ອເລື່ອງການສະເດັດມາຂອງພຣະຄຣິສບໍ່ໄດ້ໃສ່ໃຈກັບແນວຄິດ ແລະ ການປະຕິບັດຂອງພວກຫົວຮຸນແຮງເຫຼົ່ານັ້ນ, ຢ່າງໃດກໍຕາມຄົນຄັ່ງສາສະໜາດັ່ງກ່າວເປັນເຫດໃຫ້ຄົນໃນສັງຄົມປະນາມຕິຕຽນການປະກາດສັດຈະທຳຄວາມຈິງ. {GC 395.1}

## {GC 395.2}

ຊາຕານໃຊ້ວິທີນີ້ເພື່ອຕໍ່ຕ້ານ ແລະ ທໍາລາຍວຽກງານຂອງພຣະເຈົ້າ. ປະຊາຊົນສະເທືອນໃຈກັບການປະກາດເລື່ອງການສະເດັດມາຂອງພຣະຄຣິສ, ມີຄົນບາບຫຼາຍພັນຄົນກັບໃຈ; ແມ່ນແຕ່ໃນຊ່ວງເວລາທີ່ຕ້ອງລໍຖ້າກໍ ມີຜູ້ຊາຍທີ່ສັດຊື່ບາງຄົນອຸທິດຕົວໃນການປະກາດຄວາມຈິງ. ຊາຕານມານຮ້າຍກຳລັງສູນເສຍປະຊາກອນຂອງມັນ; ດັ່ງນັ້ນເພື່ອໃຫ້ວຽກງານຂອງພຣະເຈົ້າເສື່ອມເສຍ, ມັນຈຶ່ງພະຍາຍາມຫຼອກລວງຜູ້ຮັບເຊື່ອບາງຄົນ ແລະ ຍົວະພວກເຂົາໃຫ້ມີແນວຄິດທີ່ຮຸນແຮງ. ຈາກນັ້ນຄົນຂອງມັນກໍພ້ອມທີ່ຈະຈັບຈ້ອງຄວາມຜິດພາດ, ຄວາມລົ້ມເຫຼວ ແລະ ຄວາມບໍ່ເໝາະສົມທຸກຢ່າງ ແລ້ວນຳໄປເວົ້າເກີນຈິງ ໃຫ້ປະຊາຊົນຟັງ ເພື່ອໃຫ້ຜູ້ທີ່ເຊື່ອງເລື່ອງ ການສະເດັດມາ ແລະ ຄຳສອນຂອງພວກເຂົາເປັນທີ່ກຽດຊັງຂອງຄົນໃນສັງຄົມ. ດັ່ງນັ້ນ, ຍິ່ງຊາຕານສາມາດຊັກຈູງໃຫ້ຄົນຈຳນວນຫຼວງຫຼາຍເຂົ້າມາອ້າງວ່າເຊື່ອໃນການສະເດັດມາຄັ້ງທີສອງ ໃນຂະນະທີ່ຍັງຢູ່ພາຍໃຕ້ອຳນາດຂອງມັນ, ມັນກໍຍິ່ງໄດ້ປຽບໃນການຊີ້ໃຫ້ເຫັນວ່າຄົນເຫຼົ່ານີ້ເປັນຕົວແທນຂອງຜູ້ເຊື່ອທັງໝົດ. {GC 395.2}

## {GC 395.3}

ຊາຕານເປັນ “ຜູ້ທີ່ກ່າວໂທດພວກພີ່ນ້ອງ” (ພຣະນິມິດ 12:10). ເມື່ອມີຜູ້ໃດຈ້ອງຈັບຜິດຄົນຂອງພຣະເຈົ້າ ແລະ ເປິດເຜີຍຄວາມຜິດນັ້ນໃຫ້ຄົນອື່ນເຫັນໂດຍບໍ່ເວົ້າເຖິງສ່ວນດີຂອງພວກເຂົາ, ຄົນນັ້ນກຳລັງເຮັດຕາມນິໄສຂອງຊາຕານ. ມັນເຄື່ອນໄຫວຢູ່ສະເໝີເມື່ອພຣະເຈົ້າກຳລັງນຳຄວາມລອດພົ້ນສູ່ມະນຸດ. ເມື່ອບຸດທັງຫຼາຍຂອງພຣະເຈົ້າມາລາຍງານຕົວຕໍ່ພຣະພັກພຣະອົງ, ຊາຕານກໍມາຢູ່ທ່າມກາງພວກເຂົາ. ທຸກຄັ້ງທີ່ມີການຟື້ນຟູ ຊາຕານພ້ອມແລ້ວທີ່ຈະນໍາຄົນທີ່ບໍ່ໄດ້ຮັບການປ່ຽນແປງໃນໃຈ ແລະ ມີຈິດໃຈບໍ່ໝັ້ນຄົງເຂົ້າມາ. ເມື່ອຄົນເຫຼົ່ານີ້ໄດ້ຮັບເຊື່ອຫຼັກຄວາມຈິງບາງປະການ ໄດ້ເຂົ້າຮ່ວມກັບຜູ້ເຊື່ອ, ຊາຕານໃຊ້ພວກເຂົາໃຫ້ນໍາສະເໜີທິດສະດີທີ່ຈະຫຼອກລວງຄົນທີ່ບໍ່ລະວັງ. ການຖືກນັບຮວມກັບຄົນຂອງພຣະເຈົ້າບໍ່ໄດ້ພິສູດວ່າເປັນຄຣິສຕຽນທີ່ແທ້ຈິງ, ເຖິງຈະຢູ່ໃນໂບດ ຫຼື ຮ່ວມພິທີມະຫາສະໜິດກໍຕາມ. ຫຼາຍຄັ້ງຊາຕານກໍຢູ່ໃນປະຊຸມສຳຄັນຂອງຄຣິສຕະຈັກໂດຍຜ່ານຮູບແບບຂອງຄົນທີ່ມັນສາມາດໃຊ້ເປັນເຄື່ອງມື. {GC 395.3}

## {GC 396.1}

ຊາຕານມານຮ້າຍຕໍ່ສູ້ໃນທຸກຕາລາງນິ້ວຕະຫຼອດເສັ້ນທາງທີ່ຄົນຂອງພຣະເຈົ້າເດີນໄປສູ່ເມືອງສະຫວັນ. ຕະຫຼອດປະຫວັດສາດຂອງຄຣິສຕະຈັກບໍ່ເຄີຍມີການປະຕິຮູບໂດຍບໍ່ພົບກັບອຸປະສັກທີ່ຮ້າຍແຮງ. ໃນສະໄໝຂອງອັກຄະສາວົກໂປໂລກໍເຊັ່ນດຽວກັນ. ບໍ່ວ່າໂປໂລປະກາດສ້າງຄຣິສຕະຈັກຂຶ້ນຢູ່ສະຖານທີ່ແຫ່ງໃດ ກໍມີບາງຄົນເຮັດຄືຮັບເຊື່ອ, ແຕ່ກໍໄດ້ນຳຄຳສອນນອກຮີດເຂົ້າມາ ເຊິ່ງຖ້າຜູ້ໃດຮັບຄຳສອນດັ່ງກ່າວຄວາມຮັກທີ່ມີຕໍ່ຄວາມຈິງກໍຈະເຢັນຊາລົງໃນທີ່ສຸດ. ລູເທີເອງສັບສົນ ແລະ ເປັນທຸກຫຼາຍທີ່ສຸດຍ້ອນແນວປະຕິບັດຂອງພວກຄັ່ງສາສະໜາທີ່ອ້າງວ່າພຣະເຈົ້າຊົງກ່າວກັບພວກເຂົາໂດຍກົງ ແລະ ຕັ້ງຄວາມຄິດສ່ວນຕົວເໜືອຄຳສອນຂອງພຣະຄຳພີ. ມີຫຼາຍຄົນທີ່ຂາດຄວາມເຊື່ອ ແລະ ບໍ່ມີປະສົບການສ່ວນຕົວກັບພຣະເຈົ້າ ແຕ່ຮູ້ສຶກໝັ້ນໃຈໃນຕົວເອງຫຼາຍ ແລະ ເປັນຜູ້ທີ່ມັກໄດ້ຍິນເລື່ອງໃໝ່ໆ ແລະ ເວົ້າເລື່ອງໃໝ່ໃຫ້ຄົນອື່ນຟັງ; ຄົນແບບນີ້ຫຼົງການອວດອ້າງຂອງພວກອາຈານໃໝ່ ຈຶ່ງຮ່ວມມືກັບຜູ້ຮັບໃຊ້ຂອງຊາຕານໃນການມ້າງລົງສິ່ງທີ່ພຣະເຈົ້າຊົງດົນໃຈໃຫ້ລູເທີສ້າງຂຶ້ນ. ເຊັ່ນດຽວກັບສອງອ້າຍນ້ອງເວສະລີ ແລະ ຄົນອື່ນໆ ທີ່ນຳພຣະພອນມາສູ່ຊາວໂລກດ້ວຍແບບຢ່າງຊີວິດ ແລະ ຄວາມເຊື່ອຂອງພວກເພິ່ນ. ຄົນເຫຼົ່ານີ້ຕ້ອງປະເຊີນໜ້າກັບກົນອຸບາຍຂອງຊາຕານໃນທຸກບາດກ້າວ ທີ່ມັນຍົວະພວກທີ່ກະຕືລືລົ້ນເກີນເຫດ, ພວກທີ່ມີຈິດໃຈທີ່ບໍ່ໝັ້ນຄົງ ແລະ ພວກທີ່ບໍ່ໄດ້ຮັບການປ່ຽນແປງໃໝ່ໃຫ້ມີແນວຄິດທີ່ຮຸນແຮງຜິດພ້ຽນໃນທຸກຮູບແບບ. {GC 396.1}

## {GC 396.2}

ສ່ວນ ວິນລຽມ ມິນເລີ ບໍ່ເຫັນດີກັບແນວຄິດທີ່ນໍາໄປສູ່ຄວາມຄັ່ງໄຄ້ຫຼົງໄຫຼ. ເພິ່ນກ່າວເໝືອນລູເທີວ່າ, ຄົນເຮົາຕ້ອງພິສູດວິນຍານທຸກຢ່າງໂດຍພຣະຄຳຂອງພຣະເຈົ້າ. ມິນເລີກ່າວວ່າ: “ຊາຕານມີອຳນາດເໜືອຈິດໃຈຂອງຄົນບາງຄົນໃນປະຈຸບັນນີ້. ແລ້ວພວກເຮົາຈະຮູ້ໄດ້ຢ່າງໃດວ່າຄົນໜຶ່ງມີວິນຍານປະເພດໃດ? ພຣະຄຳພີໃຫ້ຄຳຕອບວ່າ: ‘ພວກທ່ານຈະຮູ້ຈັກເຂົາໄດ້ດ້ວຍຜົນຂອງເຂົາ’ (ມັດທາຍ 7:20 LO1972)…ມີວິນຍານຫຼາຍຢ່າງເຄື່ອນໄຫວຢູ່ໃນໂລກ ແລະ ພຣະເຈົ້າຊົງສັ່ງໃຫ້ພວກເຮົາພິສູດວິນຍານເຫຼົ່ານັ້ນ. ວິນຍານໃດທີ່ບໍ່ໄດ້ນຳໄປສູ່ການດຳລົງຊີວິດຢ່າງຮອບຄອບ, ຊອບທຳ ແລະ ສັດຊື່ບໍລິສຸດຕໍ່ພຣະເຈົ້າໃນໂລກປະຈຸບັນ ບໍ່ແມ່ນພຣະວິນຍານຂອງພຣະຄຣິສ. ນັບມື້ນັບວັນຂ້າພະເຈົ້າຍິ່ງໝັ້ນໃຈວ່າຊາຕານຢູ່ເບື້ອງຫຼັງການເຄື່ອນໄຫວທີ່ສຸດໂຕ່ງເຫຼົ່ານີ້. ຫຼາຍຄົນໃນພວກເຮົາທີ່ອວດອ້າງວ່າຕົນເປັນຄົນບໍລິສຸດຜຸດຜ່ອງໂດຍບໍ່ມີບ່ອນຕິ, ແຕ່ພັດເຮັດຕາມທຳນຽມຂອງມະນຸດ ແລະ ເບິ່ງຄືວ່າບໍ່ຮູ້ຫຼັກຄວາມຈິງເລີຍ; ຄົນເຫຼົ່ານີ້ບໍ່ຕ່າງຫຍັງກັບຄົນທີ່ບໍ່ແມ່ນຄຣິສຕຽນ.” (ບຼິສ, ໜ້າ 236, 237). “ວິນຍານແຫ່ງຄວາມເທັດຈະນຳພວກເຮົາອອກຈາກຄວາມຈິງ ໃນຂະນະທີ່ພຣະວິນຍານຂອງພຣະເຈົ້າຈະນຳພວກເຮົາເຂົ້າສູ່ຄວາມຈິງ. ແຕ່ທ່ານອາດຈະເວົ້າວ່າ, ຄົນເຮົາສາມາດເຂົ້າໃຈຜິດໃນຂະນະທີ່ຄິດວ່າຕົນເຂົ້າໃຈຖືກຕ້ອງ. ຖ້າເປັນຢ່າງນັ້ນແລ້ວຈະເຮັດແນວໃດ? ຄຳຕອບຂອງເຮົາຄື, ພຣະວິນຍານ ແລະ ພຣະຄຳພີສອດຄ້ອງກັນ. ຖ້າຄົນໜຶ່ງພິສູດຕົວເອງດ້ວຍພຣະຄຳຂອງພຣະເຈົ້າ ແລະ ພົບວ່າຕົນສອດຄ້ອງກັບພຣະຄຳພີທຸກປະການ ຄົນນັ້ນກໍຕ້ອງເຊື່ອວ່າຕົນມີຄວາມຈິງ; ແຕ່ຖ້າລາວພົບວ່າແນວຄິດທີ່ຂັບເຄື່ອນໃນໃຈນັ້ນບໍ່ສອດຄ້ອງກັບເນື້ອຄວາມທັງໝົດຂອງພຣະບັນຍັດ ຫຼື ພຣະຄຳພີ ກໍໃຫ້ລາວດຳເນີນຊີວິດດ້ວຍຄວາມລະມັດລະວັງ ຢ້ານວ່າຈະຖືກຈັບໃນບ້ວງຂອງພະຍາມານ.” (ວາລະສານ The Advent Herald and Signs of the Times Reporter, 15 ມັງກອນ 1845). “ຫຼາຍຄັ້ງຂ້າພະເຈົ້າເຫັນຫຼັກຖານວ່າຄົນມີສິນທຳໃນໃຈຜ່ານນ້ຳຕາ, ສຽງສັ່ນ ແລະ ແວວຕາທີ່ສະແດງຄວາມເຊື່ອຂອງຜູ້ຟັງຫຼາຍກວ່າສຽງອຶກກະທຶກທັງໝົດໃນວົງການຄຣິສຕຽນ.” (ບຼິສ, ໜ້າ 282). {GC 396.2}

## {GC 397.1}

ໃນສະໄໝປະຕິຮູບສາສະໜາຄັ້ງໃຫຍ່ໃນສັດຕະວັດທີ 16 ພວກສັດຕູຂອງການປະຕິຮູບນັ້ນເອົາຜົນເສຍຂອງຄວາມຄັ່ງໄຄ້ຫຼົງໄຫຼທັງໝົດມາກ່າວຫາຄົນເຫຼົ່ານັ້ນທີ່ເຮັດວຽກຢ່າງເອົາຈິງເອົາຈັງເພື່ອຕໍ່ຕ້ານແນວຄິດຮຸນແຮງດັ່ງກ່າວ. ຄົນທີ່ຕໍ່ຕ້ານຂະບວນການປະກາດເລື່ອງການສະເດັດມາຂອງພຣະຄຣິສກໍນຳໃຊ້ວິທີການແບບດຽວກັນ. ຄົນເຫຼົ່ານີ້ບໍ່ໜຳໃຈກັບການບິດເບືອນ ແລະ ການເວົ້າເກີນຈິງເຖິງຄວາມຜິດພາດຂອງພວກຫົວຮຸນແຮງ ແລະ ພວກຄັ່ງສາສະໜາເທົ່ານັ້ນ, ແຕ່ພວກເຂົາຍັງເຜີຍແຜ່ເລື່ອງເສຍໆ ຫາຍໆ ທີ່ບໍ່ມີມູນຄວາມຈິງແມ່ນແຕ່ໜ້ອຍດຽວ. ຄົນເຫຼົ່ານັ້ນເຮັດໄປຍ້ອນມີອະຄະຕິ ແລະ ຄວາມກຽດຊັງ. ເມື່ອມີຄົນປະກາດວ່າພຣະຄຣິສໃກ້ຈະສະເດັດມາແລ້ວ ໄດ້ລົບກວນຈິດໃຈຂອງພວກເຂົາ. ຄົນເຫຼົ່ານີ້ຢ້ານວ່າມັນອາດເປັນຄວາມຈິງ, ແຕ່ກໍຫວັງວ່າບໍ່ແມ່ນ; ນີ້ແມ່ນເຫດຜົນເບື້ອງຫຼັງທີ່ພວກເຂົາຕໍ່ສູ້ກັບຄົນທີ່ເຊື່ອວ່າພຣະເຢຊູໃກ້ຈະສະເດັດກັບມາ ທັງໂຈມຕີຫຼັກຄຳສອນດັ່ງກ່າວ. {GC 397.1}

## {GC 398.1}

ການທີ່ມີຜູ້ຄົນທີ່ເຊື່ອຮຸນແຮງຈຳນວນໜຶ່ງເຂົ້າມາຢູ່ໃນກຸ່ມຄົນທີ່ກຳລັງລໍຖ້າການສະເດັດກັບມາຂອງພຣະຄຣິສບໍ່ແມ່ນເຫດຜົນທີ່ຈະເໝົາສະຫຼຸບວ່າການເຄື່ອນໄຫວຂອງກຸ່ມແອັດເວນຕີສນັ້ນບໍ່ໄດ້ມາຈາກພຣະເຈົ້າ ເຊັ່ນດຽວກັບການທີ່ມີຄົນຄັ່ງສາສະໜາ ແລະ ຄົນຫຼອກລວງໃນຄຣິສຕະຈັກໃນສະໄໝຂອງໂປໂລ ຫຼື ສະໄໝລູເທີກໍບໍ່ສາມາດໃຊ້ເປັນຂໍ້ອ້າງທີ່ຈະປະນາມຕິຕຽນວຽກງານຂອງພວກເພິ່ນໄດ້. ຂໍໃຫ້ຄົນຂອງພຣະເຈົ້າຈົ່ງຕື່ນຂຶ້ນຈາກການນອນຫຼັບ ແລະ ເລີ່ມຕົ້ນການກັບໃຈ ແລະ ການປະຕິຮູບຢ່າງຈິງໃຈ; ໃຫ້ພວກເຂົາຄົ້ນຫາພຣະຄຳພີເພື່ອຮຽນຮູ້ຄວາມຈິງຕາມທີ່ປາກົດໃນພຣະເຢຊູ; ຂໍໃຫ້ພວກເຂົາອຸທິດຕົນທັງໝົດຕໍ່ພຣະເຈົ້າ ແລ້ວຈະພົບວ່າຊາຕານຍັງຄົງປະຕິບັດວຽກງານຂອງມັນຢ່າງຂະຍັນຂັນແຂງ ແລະ ຄອຍຈັບຈ້ອງຫາໂອກາດ. ມັນຈະສະແດງອຳນາດຂອງມັນອອກມາດ້ວຍການຫຼອກລວງທຸກຮູບແບບທີ່ເປັນໄປໄດ້, ໂດຍຮຽກຮ້ອງໃຫ້ບັນດາທູດສະຫວັນທີ່ຕົກສູ່ຄວາມບາບມາໃຫ້ຄວາມຊ່ວຍເຫຼືອ. {GC 398.1}

## {GC 398.2}

### ສຽງຮ້ອງຍາມທ່ຽງຄືນ

ການປະກາດເລື່ອງການສະເດັດມາຄັ້ງທີສອງຂອງພຣະຄຣິສບໍ່ແມ່ນສາເຫດທີ່ກໍ່ໃຫ້ເກີດຄວາມເຊື່ອທີ່ຮຸນແຮງ ແລະ ການແບ່ງແຍກກັນ. ບັນຫາດັ່ງກ່າວເກີດຂຶ້ນໃນລະດູຮ້ອນປີ 1844 ເມື່ອກຸ່ມແອັດເວນຕິສຕົກຢູ່ໃນສະພາບທີ່ສັບສົນ ແລະ ບໍ່ແນ່ໃຈກ່ຽວກັບຈຸດຢືນທີ່ແທ້ຈິງຂອງພວກເຂົາ. ການປະກາດຂ່າວຂອງທູດສະຫວັນອົງທີໜຶ່ງ ແລະ ການປະກາດ “ສຽງຮ້ອງຍາມທ່ຽງຄືນ” ນັ້ນຊ່ວຍຢັບຢັ້ງຄວາມເຊື່ອທີ່ຮຸນແຮງ ແລະ ຊ່ວຍລະງັບການແຕກແຍກກັນ. ຜູ້ທີ່ມີສ່ວນຮ່ວມໃນການເຄື່ອນໄຫວເຫຼົ່ານີ້ເປັນນ້ຳໜຶ່ງໃຈດຽວກັນ; ພວກເຂົາຮັກເຊິ່ງກັນແລະກັນ ແລະ ຮັກພຣະເຢຊູຜູ້ທີ່ພວກເຂົາຄາດຫວັງວ່າຈະໄດ້ເຫັນໃນບໍ່ຊ້າ. ຄວາມເຊື່ອດຽວກັນ ແລະ ຄວາມຫວັງທີ່ລ້ຳຄ່າອັນດຽວກັນໄດ້ຊ່ວຍໃຫ້ພວກເຂົາພົ້ນຈາກອິດທິພົນທັງປວງຝ່າຍໂລກ ແລະ ເປັນເກາະປ້ອງກັນຕໍ່ການໂຈມຕີຂອງຊາຕານ. {GC 398.2}

## {GC 398.3}

“ຂະນະທີ່ເຈົ້າບ່າວຍັງບໍ່ມາ, ພວກຍິງສາວທັງໝົດຕ່າງກໍເຫງົານອນ ແລະ ຫຼັບໄປ. ພໍເຖິງທ່ຽງຄືນກໍມີສຽງຮ້ອງດັງຂຶ້ນວ່າ, ‘ເຈົ້າບ່າວມາແລ້ວ ຈົ່ງອອກໄປຮັບເພິ່ນເຖີດ.’ ຍິງສາວທຸກຄົນຈຶ່ງລຸກຂຶ້ນ ແລະ ຈັດຕຽມໂຄມໄຟຂອງຕົນ.” (ມັດທາຍ 25:5–7). ໃນລະດູຮ້ອນຂອງປີ 1844, ມີການປະກາດດ້ວຍຖ້ອຍຄຳຈາກພຣະຄຳພີໂດຍກົງວ່າ: “ເຈົ້າບ່າວມາແລ້ວ!” ເວລານັ້ນຢູ່ລະຫວ່າງສອງຊ່ວງຄື 1) ເວລາທີ່ພວກເຂົາເຄີຍເຂົ້າໃຈວ່າຄຳພະຍາກອນ 2,300 ວັນຈະສິ້ນສຸດລົງ ແລະ 2) ລະດູໃບໄມ້ຫຼົ່ນຂອງປີດຽວກັນ ເຊິ່ງຕໍ່ມາພົບວ່າເປັນເວລາທີ່ຖືກຕ້ອງ. {GC 398.3}

## {GC 398.4}

ການເຄື່ອນໄຫວປະກາດດັ່ງກ່າວເກີດຂຶ້ນເມື່ອພວກເຂົາພົບວ່າຄຳສັ່ງຂອງກະສັດອາກຕາເຊເຊັດທີ່ໃຫ້ຟື້ນຟູ ແລະ ສ້າງນະຄອນເຢຣູຊາເລັມຂຶ້ນໃໝ່ມີຜົນບັງຄັບໃຊ້ໃນລະດູໃບໄມ້ຫຼົ່ນຂອງປີ 457 ກ່ອນ ຄ.ສ., ບໍ່ແມ່ນໃນຕົ້ນປີຕາມທີ່ເຄີຍເຊື່ອຖືກັນ. ຄຳສັ່ງນີ້ແມ່ນຈຸດເລີ່ມຕົ້ນຂອງໄລຍະເວລາ 2,300 ວັນ. ດັ່ງນັ້ນ, ເມື່ອເລີ່ມນັບຈາກລະດູໃບໄມ້ຫຼົ່ນຂອງປີ 457 ກ່ອນ ຄ.ສ., ໄລຍະເວລາ 2,300 ປີຈຶ່ງສິ້ນສຸດລົງໃນລະດູໃບໄມ້ຫຼົ່ນຂອງປີ 1844. {GC 398.4}

## {GC 399.1}

ຂໍ້ສະເໜີທີ່ອີງໃສ່ຮູບເງົາສັນຍາລັກໃນພຣະຄຳພີເດີມກໍໄດ້ຊີ້ບອກວ່າ “ການຊຳຮະສະຖານນະມັດສະການ” ຕ້ອງເກີດຂຶ້ນໃນລະດູໃບໄມ້ຫຼົ່ນຢ່າງແນ່ນອນ. ຂໍ້ສະຫຼຸບດັ່ງກ່າວຍິ່ງມີຄວາມຊັດເຈນຫຼາຍຂຶ້ນເມື່ອມີການພິຈາລະນາເຖິງຄວາມສຳເລັດຂອງຮູບແບບສັນຍາລັກຕ່າງໆ ທີ່ກ່ຽວກັບການສະເດັດມາຄັ້ງທຳອິດຂອງພຣະຄຣິສ. {GC 399.1}

## {GC 399.2}

ການຂ້າລູກແກະໃນເທດສະການປັດສະຄາເປັນເງົາສັນຍາລັກສະທ້ອນເຖິງການສິ້ນພຣະຊົນຂອງພຣະຄຣິສ. ອາຈານໂປໂລກ່າວວ່າ: “ພຣະຄຣິສຜູ້ຊົງເປັນລູກແກະປັດສະຄາຂອງພວກເຮົາໄດ້ຖືກຂ້າບູຊາແລ້ວ” (1 ໂກຣິນໂທ 5:7) ຟ່ອນເຂົ້າຜົນທຳອິດ, ເຊິ່ງໃນເທດສະການປັດສະຄາໄດ້ຖືກແກວ່ງຂຶ້ນຕໍ່ພຣະພັກພຣະຜູ້ເປັນເຈົ້າ, ເປັນສັນຍາລັກເຖິງການຟື້ນຄືນພຣະຊົນຂອງພຣະຄຣິສ. ໂປໂລກ່າວເຖິງການຄືນພຣະຊົນຂອງພຣະອົງ ແລະ ຂອງໄພ່ພົນທັງປວງຂອງພຣະອົງວ່າ: “ພຣະຄຣິສເປັນຜົນແລກ ຕໍ່ໄປແມ່ນພວກທີ່ເປັນຂອງພຣະຄຣິສໃນເວລາທີ່ພຣະອົງສະເດັດມາປາກົດ.” (1 ໂກຣິນໂທ 15:23). ເຊັ່ນດຽວກັນກັບຟ່ອນເຂົ້າຜົນທຳອິດທີ່ຖືກເກັບກ່ຽວກ່ອນລະດູ, ພຣະຄຣິສຊົງເປັນຜົນທຳອິດແຫ່ງການເກັບກ່ຽວສູ່ຊີວິດອັນບໍ່ຮູ້ຈັກຕາຍຂອງຜູ້ທີ່ໄດ້ຮັບການຊົງໄຖ່, ເຊິ່ງໃນການຟື້ນຄືນຊີບທີ່ຈະມາເຖິງ, ພວກເຂົາຈະໄດ້ຖືກເກັບກ່ຽວເຂົ້າສູ່ສາງຂອງພຣະເຈົ້າ. {GC 399.2}

## {GC 399.3}

ຮູບແບບສັນຍາລັກເຫຼົ່ານີ້ໄດ້ສຳເລັດ, ບໍ່ພຽງແຕ່ໃນລັກສະນະຂອງເຫດການທີ່ເກີດຂຶ້ນເທົ່ານັ້ນ, ແຕ່ໃນເລື່ອງເວລາອີກດ້ວຍ. ໃນວັນທີສິບສີ່ຂອງເດືອນທຳອິດຕາມປະຕິທິນຊາວຢິວ, ວັນ ແລະ ເດືອນດຽວກັນທີ່ລູກແກະປັດສະຄາໄດ້ຖືກຂ້າເປັນເວລາສິບຫ້າສັດຕະວັດກ່ອນໜ້ານັ້ນ, ພຣະຄຣິສໄດ້ສະເຫວີຍປັດສະຄາກັບພວກສາວົກຂອງພຣະອົງ ແລະ ໄດ້ສະຖາປະນາພິທີທີ່ລະນຶກເຖິງການສິ້ນພຣະຊົນຂອງພຣະອົງເອງໃນຖານະ “ລູກແກະຂອງພຣະເຈົ້າຜູ້ຊົງຮັບເອົາບາບກຳຂອງມະນຸດສະໂລກໄປເສຍ.” (ໂຢຮັນ 1:29). ໃນຄືນດຽວກັນນັ້ນ ພຣະອົງຖືກຈັບດ້ວຍມືອັນຊົ່ວຮ້າຍເພື່ອນຳໄປຂ້າໂດຍການຄຶງໄວ້ທີ່ໄມ້ກາງແຂນ. ຕໍ່ມາພຣະອົງຟື້ນຄືນພຣະຊົນໃນວັນທີສາມ ເພື່ອເປັນການສຳເລັດຕາມຮູບເງົາສັນຍາລັກໃນຖານະຟ່ອນເຂົ້າທີ່ຖືກແກວ່ງ, ເປັນ “ຜົນແລກໃນພວກຄົນທີ່ລ່ວງຫຼັບໄປແລ້ວ” (1 ໂກຣິນໂທ 15:20), ເປັນຕົວຢ່າງຂອງຜູ້ຊອບທຳທັງປວງທີ່ຈະເປັນຂຶ້ນຈາກຄວາມຕາຍ, “ຮ່າງກາຍອັນຕ່ຳຕ້ອຍ” ຂອງພວກເຂົາຈະຖືກປ່ຽນແປງ “ໃຫ້ເປັນເໝືອນພຣະກາຍອັນຊົງສະຫງ່າຣາສີຂອງພຣະອົງ” (ຟີລິບປອຍ 3:21). {GC 399.3}

## {GC 399.4}

ໃນທຳນອງດຽວກັນ ຮູບແບບສັນຍາລັກທີ່ກ່ຽວຂ້ອງກັບການສະເດັດມາຄັ້ງທີສອງຂອງພຣະຄຣິສຈະຕ້ອງສຳເລັດຕາມເວລາທີ່ກຳນົດໄວ້ໃນສັນຍາລັກເຫຼົ່ານັ້ນ. ຕາມລະບົບການຖວາຍບູຊາທີ່ກຳນົດໄວ້ໃນສະໄໝໂມເຊ ການຊຳຮະຫໍເຕັນສັກສິດ, ຫຼືທີ່ເອີ້ນວ່າ ວັນລຶບມົນທິນບາບອັນຍິ່ງໃຫຍ່, ເກີດຂຶ້ນໃນວັນທີ 10 ເດືອນທີ 7 ຕາມປະຕິທິນຊາວຢິວ (ເບິ່ງ ລະບຽບພວກເລວີ 16:29–34). ໃນວັນນັ້ນ, ຫຼັງຈາກທີ່ມະຫາປະໂຣຫິດໄດ້ທຳການຊຳຮະບາບໃຫ້ແກ່ຄົນອິສຣາເອນທັງໝົດ, ເຊິ່ງເປັນການລຶບລ້າງຄວາມບາບຂອງພວກເຂົາອອກຈາກຫໍເຕັນສັກສິດ, ເພິ່ນຈຶ່ງອອກມາອວຍພອນແກ່ປະຊາຊົນ. ດັ່ງນັ້ນ ຜູ້ຄົນຈຶ່ງເຊື່ອກັນວ່າ ພຣະຄຣິສ, ຜູ້ຊົງເປັນມະຫາປະໂຣຫິດຂອງພວກເຮົາ, ຈະສະເດັດມາເພື່ອຊຳຮະໂລກໂດຍການທຳລາຍບາບ ແລະ ຄົນບາບ, ແລະຈະອວຍພອນໄພ່ພົນຂອງພຣະອົງທີ່ລໍຖ້າຢູ່ນັ້ນດ້ວຍຊີວິດນິຣັນ. ໃນປີ 1844, ວັນທີ 10 ຂອງເດືອນທີ 7 ຕາມປະຕິທິນຊາວຢິວ, ເຊິ່ງເປັນວັນສຳຄັນແຫ່ງການລຶບລ້າງຄວາມບາບ ແລະ ການຊຳຮະພຣະວິຫານ, ກົງກັບວັນທີ 22 ເດືອນຕຸລາ. ດັ່ງນັ້ນ, ຜູ້ຄົນຈຶ່ງເຊື່ອກັນວ່າອົງພຣະຜູ້ເປັນເຈົ້າຈະສະເດັດມາໃນວັນນັ້ນ. ຄວາມເຫັນນີ້ສອດຄ່ອງກັບຫຼັກຖານທີ່ໄດ້ນຳສະເໜີໄປແລ້ວວ່າ ຄຳທຳນາຍເລື່ອງ 2,300 ວັນຈະສິ້ນສຸດລົງໃນລະດູໃບໄມ້ຫຼົ່ນໃນປີ 1844, ເຊິ່ງເປັນຂໍ້ສະຫຼຸບທີ່ຍາກຈະປະຕິເສດໄດ້. {GC 399.4}

## {GC 400.1}

ໃນຄຳອຸປະມາໃນມັດທາຍບົດທີ 25 ນັ້ນ, ຫຼັງຈາກໄລຍະເວລາແຫ່ງການລໍຖ້າ ແລະ ການຫຼັບໄຫຼແລ້ວ ເຈົ້າບ່າວກໍໄດ້ມາເຖິງ. ເລື່ອງນີ້ສອດຄ່ອງກັບຂໍ້ເຫດຜົນທີ່ນຳສະເໜີໄປກ່ອນໜ້ານີ້, ທັງຈາກຄຳພະຍາກອນ ແລະ ຈາກຮູບເງົາສັນຍາລັກຕ່າງໆ. ສິ່ງເຫຼົ່ານີ້ສ້າງຄວາມເຊື່ອໝັ້ນຢ່າງແຮງກ້າໃນຂໍ້ສະເໜີດັ່ງກ່າວ, “ສຽງຮ້ອງປະກາດຍາມທ່ຽງຄືນ” ຈຶ່ງຖືກນຳໄປປ່າວປະກາດໂດຍຜູ້ເຊື່ອຫຼາຍພັນຄົນ. {GC 400.1}

## {GC 400.2}

ຄືກັບຄື້ນຍັກ, ການເຄື່ອນໄຫວນີ້ໄດ້ແຜ່ລາມໄປທົ່ວດິນແດນ, ຈາກເມືອງຫາເມືອງ, ຈາກບ້ານຫາບ້ານ, ແລະເຂົ້າໄປເຖິງເຂດຊົນນະບົດຫ່າງໄກ, ຈົນຄົນຂອງພຣະເຈົ້າທີ່ກຳລັງລໍຖ້າການສະເດັດມາຂອງພຣະຄຣິສໄດ້ຕື່ນຕົວຢ່າງເຕັມທີ່. ພ້ອມກັນນັ້ນ, ຄວາມຄັ່ງໄຄ້ທາງສາສະໜາໄດ້ຈາງຫາຍໄປຕໍ່ໜ້າການປະກາດນີ້, ດັ່ງນ້ຳໝອກຍາມເຊົ້າທີ່ລະລາຍໄປເມື່ອແສງຕາເວັນສາດສ່ອງ. ໃນຂະນະດຽວກັນ, ຄວາມສົງໄສ ແລະ ຄວາມສັບສົນໄດ້ຫາຍໄປຈາກໃຈຂອງຜູ້ເຊື່ອ ແລະ ມີຄວາມຫວັງກັບຄວາມກ້າຫານມາແທນທີ່. ສິ່ງທີ່ໜ້າສັງເກດຄື, ການປະກາດນີ້ບໍ່ມີລັກສະນະສຸດໂຕ່ງທີ່ມັກເກີດຂຶ້ນເມື່ອຄວາມກະຕືລືລົ້ນຂອງມະນຸດບໍ່ໄດ້ຖືກຫຼໍ່ຫຼອມດ້ວຍພຣະຄຳແລະບໍ່ໄດ້ຖືກນຳພາໂດຍພຣະວິນຍານຂອງພຣະເຈົ້າ. ມັນຄ້າຍຄືກັບຊ່ວງເວລາໃນປະຫວັດສາດຂອງຊາວອິສຣາເອນ, ເມື່ອພວກເຂົາໄດ້ຖ່ອມໃຈລົງແລະຫັນກັບມາຫາພຣະເຈົ້າ ຫຼັງຈາກໄດ້ຍິນຄຳປະກາດເຕືອນຈາກຜູ້ຮັບໃຊ້ຂອງພຣະອົງ. ການປະກາດນີ້ສະແດງເຖິງລັກສະນະສະເພາະຂອງວຽກງານຂອງພຣະເຈົ້າທີ່ເຫັນໄດ້ໃນທຸກຍຸກທຸກສະໄໝ. ບໍ່ມີການກະໂດດໂລດເຕັ້ນ, ແຕ່ມີການສຳຫຼວດຈິດໃຈຢ່າງເລິກເຊິ່ງ, ການສາລະພາບບາບ, ແລະການປະຖິ້ມທາງຝ່າຍໂລກ. ທຸກຄົນທີ່ລໍຖ້າການສະເດັດມານັ້ນກໍມີຄວາມທຸກໃຈຫຼາຍໃນການກຽມພ້ອມທີ່ຈະພົບພຣະອົງ. ມີການອະທິຖານຢ່າງບໍ່ຢຸດຢັ້ງແລະການອຸທິດຖວາຍຕົວຕໍ່ພຣະເຈົ້າຢ່າງບໍ່ມີຂໍ້ແມ້. {GC 400.2}

## {GC 401.1}

ມິນເລີໄດ້ອະທິບາຍເຖິງການປະກາດໃນສະໄໝນັ້ນວ່າ: “ບໍ່ມີການສະແດງອອກເຖິງຄວາມປິຕິຍິນດີຢ່າງເຕັມທີ່ ເພາະຄວາມຊົມຊື່ນຍິນດີນັ້ນຖືກເກັບໄວ້ສຳລັບເວລາໃນອະນາຄົດ ເມື່ອສະຫວັນແລະແຜ່ນດິນໂລກທັງໝົດຈະຮ່ວມກັນຊື່ນຊົມຍິນດີດ້ວຍຄວາມສຸກ ແລະ ຣັດສະໝີພາບທີ່ບໍ່ອາດບັນລະຍາຍໄດ້. ບໍ່ມີສຽງໂຮ່ຮ້ອງດັງຂຶ້ນ ເພາະພວກເຂົາລໍຖ້າການໂຮ່ຮ້ອງຈາກສະຫວັນ. ສ່ວນພວກນັກຮ້ອງກໍງຽບສະຫງົບ ພວກເຂົາກຳລັງລໍຖ້າເຂົ້າຮ່ວມກັບຝູງທູດສະຫວັນ ແລະຄະນະນັກຮ້ອງຈາກສະຫວັນ…ບໍ່ມີການຂັດແຍ້ງທາງຄວາມຄິດ ທຸກຄົນມີຈິດໃຈ ແລະ ຄວາມຄິດເປັນໜຶ່ງດຽວກັນ.” (ບຼິສ, ໜ້າ 270, 271.) {GC 401.1}

## {GC 401.2}

ອີກຄົນໜຶ່ງທີ່ໄດ້ມີສ່ວນຮ່ວມໃນການປະກາດໃນຍຸກນັ້ນເປັນພະຍານວ່າ: “ການປະກາດນັ້ນສົ່ງຜົນໃຫ້ຄົນໄຕ່ຕອງສຳຫຼວດຈິດໃຈຂອງຕົນ ແລະ ຖ່ອມໃຈລົງຢ່າງສຸດເຊິ້ງຕໍ່ພຣະເຈົ້າຜູ້ສູງສຸດໃນຟ້າສະຫວັນ ມັນເຮັດໃຫ້ຄົນເລີກຜູກພັນກັບສິ່ງຂອງຝ່າຍໂລກ, ຍຸຕິຂໍ້ຂັດແຍ້ງ ແລະ ປະສານຄວາມບາດໝາງ. ພວກເຂົາສາລະພາບຄວາມຜິດດ້ວຍຄວາມອ່ອນນ້ອມຖ່ອມຕົນຕໍ່ພຣະເຈົ້າ, ແລະ ອ້ອນວອນພຣະອົງດ້ວຍໃຈສຳນຶກຜິດ ແລະ ຊອກຊ້ຳ, ເພື່ອຂໍໃຫ້ພຣະອົງຊົງອະໄພ ແລະ ຍອມຮັບພວກເຂົາ. ການປະກາດນັ້ນເຮັດໃຫ້ຄົນຖ່ອມໃຈລົງຢ່າງສຸດເຊິ້ງຊະນິດທີ່ພວກເຮົາບໍ່ເຄີຍພົບເຫັນມາກ່ອນ. ດັ່ງທີ່ພຣະເຈົ້າໄດ້ບັນຊາໄວ້ໂດຍຜ່ານໂຢເອນ ເມື່ອວັນຍິ່ງໃຫຍ່ຂອງອົງພຣະຜູ້ເປັນເຈົ້າໃກ້ເຂົ້າມາ ມັນຈະເຮັດໃຫ້ຄົນຈີກໃຈຂອງຕົນ ບໍ່ແມ່ນຈີກເສື້ອຜ້າ (ເບິ່ງ ໂຢເອນ 2:13). ສະນັ້ນ, ຈຶ່ງມີການຫັນກັບມາຫາພຣະເຈົ້າດ້ວຍການອົດອາຫານ, ການຮ້ອງໄຫ້, ແລະການຄ່ຳຄວນຢ່າງທຸກໃຈ. ດັ່ງທີ່ພຣະເຈົ້າໄດ້ກ່າວໄວ້ໂດຍຜ່ານເຊກາຣີຢາ, ພຣະອົງໄດ້ເຮັດໃຫ້ລູກຫລານຂອງພຣະອົງເຕັມໄປດ້ວຍຈິດໃຈເມດຕາ ແລະ ຮັກການພາວັນນາອະທິຖານ; ພວກເຂົາໄດ້ແນມເບິ່ງພຣະອົງຜູ້ທີ່ພວກເຂົາໄດ້ແທງຈົນຕາຍ, ມີການໄວ້ທຸກຢ່າງຂົມຂື່ນໃນແຜ່ນດິນ (ເບິ່ງ ເຊກາຣີຢາ 12:10)…ແລະຜູ້ທີ່ເຝົ້າລໍຖ້າພຣະອົງກໍໄດ້ຖ່ອມຈິດໃຈຂອງຕົນລົງຕໍ່ພຣະພັກພຣະອົງ.” (ບຼິສ, ວໍລະສານ Advent Shield and Review, ເຫຼັ້ມ. 1, ໜ້າ 271, ມັງກອນ, 1845). {GC 401.2}

## {GC 401.3}

ການເຄື່ອນໄຫວໃນລະດູໃບໄມ້ຫຼົ່ນປີ 1844 ມີຄວາມບົກພ່ອງຂອງມະນຸດ ແລະ ອຸບາຍຂອງຊາຕານໜ້ອຍທີ່ສຸດ ເມື່ອທຽບກັບການເຄື່ອນໄຫວທາງສາສະໜາທີ່ຍິ່ງໃຫຍ່ອື່ນໆ ນັບຕັ້ງແຕ່ສະໄໝຂອງພວກອັກຄະສາວົກ. ຫຼາຍປີຜ່ານໄປຈົນເຖິງປັດຈຸບັນ, ທຸກຄົນທີ່ມີສ່ວນຮ່ວມໃນເຫດການສຳຄັນນັ້ນ ແລະ ຍັງຄົງຍຶດໝັ້ນໃນຄວາມຈິງ ກໍຍັງສຳຜັດໄດ້ເຖິງການຊົງນຳອັນແຈ່ມແຈ້ງໃນວຽກງານທີ່ໄດ້ຮັບພຣະພອນນັ້ນ ແລະຢືນຢັນວ່າມັນເປັນວຽກງານທີ່ມາຈາກພຣະເຈົ້າ. {GC 401.3}

## {GC 402.1}

ເມື່ອມີສຽງຮ້ອງວ່າ “ເຈົ້າບ່າວມາແລ້ວ ຈົ່ງອອກໄປຮັບເພິ່ນເຖີດ” ຜູ້ທີ່ລໍຖ້າຢູ່ນັ້ນກໍ “ລຸກຂຶ້ນ ແລະ ຈັດຕຽມໂຄມໄຟຂອງຕົນ” (ມັດທາຍ 25:6–7). ພວກເຂົາສຶກສາພຣະຄຳຂອງພຣະເຈົ້າດ້ວຍຄວາມກະຕືລືລົ້ນຢ່າງບໍ່ເຄີຍມີມາກ່ອນ. ພຣະເຈົ້າສົ່ງທູດສະຫວັນມາເພື່ອໃຫ້ກຳລັງໃຈຜູ້ທີ່ທໍ້ຖອຍ ແລະ ປຸກພວກເຂົາໃຫ້ຕື່ນຂຶ້ນຕຽມຕົວໃຫ້ພ້ອມຮັບຄຳປະກາດ. ວຽກງານນີ້ບໍ່ໄດ້ຂຶ້ນກັບສະຕິປັນຍາ ແລະ ຄວາມຮູ້ຂອງມະນຸດ ແຕ່ຂຶ້ນກັບຣິດອໍານາດຂອງພຣະເຈົ້າ. ບໍ່ແມ່ນຄົນທີ່ມີຄວາມສາມາດຫຼາຍທີ່ສຸດ ແຕ່ແມ່ນຄົນໃຈຖ່ອມ ແລະ ຄົນທີ່ອຸທິດຕົນຫຼາຍທີ່ສຸດທີ່ເປັນກຸ່ມທຳອິດທີ່ໄດ້ຍິນ ແລະ ເຊື່ອຟັງການຊົງຮຽກເອີ້ນນັ້ນ. ຊາວນາໄດ້ປະພືດຜົນຂອງຕົນໄວ້ໃນທົ່ງນາ, ຊ່າງຝີມືໄດ້ວາງເຄື່ອງມືຂອງຕົນລົງ, ແລ້ວພາກັນອອກໄປປະກາດເຕືອນດ້ວຍຄວາມຊົມຊື່ນຍິນດີທັງນ້ຳຕາ. ແຕ່ຜູ້ທີ່ເຄີຍເປັນຜູ້ນໍາໃນການປະກາດກັບກາຍເປັນພວກສຸດທ້າຍທີ່ເຂົ້າຮ່ວມໃນຂະບວນການນີ້. ໂດຍທົ່ວໄປແລ້ວ ບັນດາຄຣິສຕະຈັກໄດ້ປະຕິເສດຄຳສອນດັ່ງກ່າວ, ແລະຜູ້ທີ່ຮັບເຊື່ອຄຳປະກາດຈຳນວນຫຼາຍໄດ້ແຍກອອກຈາກຄຣິສຕະຈັກຂອງຕົນ. ພາຍໃຕ້ການຊົງນໍາຂອງພຣະເຈົ້າ, “ສຽງປະກາດຍາມທ່ຽງຄືນ” ໄດ້ປະສານກັບຂ່າວຂອງທູດສະຫວັນອົງທີສອງ ເຮັດໃຫ້ການປະກາດມີພະລັງຍິ່ງຂຶ້ນ. {GC 402.1}

## {GC 402.2}

ຄຳປະກາດວ່າ, “ເຈົ້າບ່າວມາແລ້ວ” ບໍ່ໄດ້ເປັນເລື່ອງຂອງການໂຕ້ຖຽງກັນຫຼາຍປານໃດ ເຖິງແມ່ນວ່າຫຼັກຖານຈາກພຣະຄຳພີທີ່ຈະແຈ້ງ ແລະ ໜັກແໜ້ນກໍຕາມ. ແຕ່ມັນມາພ້ອມກັບພະລັງຍິ່ງໃຫຍ່ທີ່ສ້າງຄວາມປະທັບໃຈໃຫ້ແກ່ຜູ້ຟັງ. ບໍ່ມີຂໍ້ຂ້ອງໃຈແມ່ນແຕ່ໜ້ອຍດຽວ. ໃນໂອກາດທີ່ພຣະຄຣິສສະເດັດເຂົ້ານະຄອນເຢຣູຊາເລັມຢ່າງມີໄຊ ປະຊາຊົນຈາກທົ່ວປະເທດທີ່ມາຮ່ວມໃນເທດສະການປັດສະຄາໄດ້ພາກັນຫຼັ່ງໄຫຼໄປທີ່ພູເຂົາໝາກກອກເທດ, ແລ້ວເມື່ອເຂົ້າຮ່ວມກັບຝູງຊົນທີ່ຕ້ອນຮັບພຣະເຢຊູສະເດັດເຂົ້າເມືອງ ພວກເຂົາກໍໄດ້ຮັບແຮງບັນດານໃຈຈາກບັນຍາກາດໃນຂະນະນັ້ນ ແລະ ໄດ້ຮ່ວມຮ້ອງສຽງດັງວ່າ: “ຂໍພຣະເຈົ້າອວຍພອນທ່ານຜູ້ທີ່ສະເດັດມາໃນນາມຂອງອົງພຣະຜູ້ເປັນເຈົ້າ!” (ມັດທາຍ 21:9). ໃນທໍານອງດຽວກັນ, ຄົນທີ່ບໍ່ເຊື່ອໄດ້ມາຮ່ວມການປະຊຸມຂອງກຸ່ມແອັດເວນຕີສ ຄືກຸ່ມຜູ້ເຊື່ອໃນການສະເດັດມາຄັ້ງທີສອງຂອງພຣະຄຣິສ. ບາງຄົນມາຍ້ອນຄວາມຢາກຮູ້ຢາກເຫັນ, ບາງຄົນມາເພື່ອເຍາະເຍີ້ຍເທົ່ານັ້ນ, ແຕ່ທຸກຄົນໄດ້ຮູ້ສຶກເຖິງພະລັງໂນ້ມນ້າວຂອງຄຳເທດສະໜາທີ່ກ່າວວ່າ: “ເຈົ້າບ່າວມາແລ້ວ!” {GC 402.2}

## {GC 402.3}

ໃນຕອນນັ້ນ, ຄົນມີຄວາມເຊື່ອຫຼາຍຈົນຄຳອະທິຖານຂອງພວກເຂົາໄດ້ຮັບຄຳຕອບ, ຄືຄວາມເຊື່ອທີ່ເລັງເຫັນລາງວັນທີ່ຈະໄດ້ຮັບ (ເບິ່ງ ເຮັບເຣີ 11:26). ເຊັ່ນດຽວກັບສາຍຝົນທີ່ຕົກລົງມາຫົດແຜ່ນດິນທີ່ແຫ້ງແລ້ງ, ພຣະວິນຍານແຫ່ງພຣະຄຸນໄດ້ສະເດັດລົງມາເທິງຜູ້ທີ່ສະແຫວງຫາຄວາມຈິງຢ່າງກະຕືລືລົ້ນ. ຜູ້ທີ່ຄາດຫວັງວ່າໃນບໍ່ຊ້ານີ້ຈະໄດ້ຢືນຕໍ່ໜ້າພຣະພັກຂອງພຣະຜູ້ໄຖ່ຂອງຕົນ ໄດ້ຮູ້ສຶກເຖິງຄວາມຊົມຊື່ນຍິນດີທີ່ບໍ່ສາມາດອະທິບາຍໄດ້. ພຣະວິນຍານບໍລິສຸດຊົງມີຣິດອຳນາດອັນອ່ອນໂຍນ ເຮັດໃຫ້ຈິດໃຈຂອງຜູ້ທີ່ຮັບຟັງອ່ອນລົງ; ພຣະອົງຊົງຖອກເທພຣະພອນຢ່າງຫຼວງຫຼາຍລົງເທິງຜູ້ທີ່ສັດຊື່ ແລະ ເຊື່ອຟັງ. {GC 402.3}

## {GC 403.1}

ຜູ້ທີ່ເຊື່ອຕາມຄຳປະກາດນັ້ນ ໄດ້ມາເຖິງເວລາທີ່ຫວັງວ່າຈະໄດ້ພົບອົງພຣະຜູ້ເປັນເຈົ້າຂອງພວກເຂົາດ້ວຍຄວາມສຳລວມ ແລະ ໃຈຈົດຈໍ່. ທຸກໆເຊົ້າ ພວກເຂົາຮູ້ສຶກວ່າໜ້າທີ່ສຳຄັນອັນດັບໜຶ່ງຂອງຕົນແມ່ນການຟື້ນຟູຄວາມສຳພັນກັບພຣະເຈົ້າຈົນແນ່ໃຈວ່າຕົນເປັນທີ່ຍອມຮັບຂອງພຣະອົງ. ຈິດໃຈຂອງກຸ່ມແອັດເວນຕີສຜູກພັນກັນຢ່າງແໜ້ນແຟ້ນ. ພວກເຂົາອະທິຖານຮ່ວມກັນຢ່າງຫຼວງຫຼາຍເພື່ອກັນແລະກັນ, ມັກພົບກັນຢູ່ສະຖານທີ່ເປົ່າປ່ຽວເພື່ອເຂົ້າເຝົ້າພຣະເຈົ້າ. ສຽງອະທິຖານວິງວອນຂອງພວກເຂົາລອຍຂຶ້ນສູ່ສະຫວັນຈາກທຸ່ງຫຍ້າປ່າໄມ້. ຄວາມໝັ້ນໃຈວ່າພຣະຜູ້ໄຖ່ຊົງເຫັນດີນຳພວກເຂົານັ້ນ ສຳຄັນຫຼາຍກວ່າອາຫານປະຈຳວັນ; ແລະ ຖ້າມີເງົາມືດມາປົກຄຸມຈິດໃຈ, ພວກເຂົາຈະບໍ່ຢຸດພັກຈົນກວ່າຄວາມມືດນັ້ນຈະຈາງຫາຍໄປ. ເມື່ອຮູ້ສຶກເຖິງພຣະຄຸນທີ່ໃຫ້ອະໄພ, ພວກເຂົາຢາກເຫັນພຣະອົງຜູ້ທີ່ຕົນຮັກ. {GC 403.1}

## {GC 403.2}

### ກາຮຮັບມືກັບຄວາມຜິດຫວັງ

ເຖິງຢ່າງໃດກໍຕາມ ພວກເຂົາຕ້ອງຜິດຫວັງອີກເທື່ອ. ເວລາທີ່ຄາດຫວັງຜ່ານໄປໂດຍພຣະຜູ້ຊ່ວຍໃຫ້ລອດບໍ່ໄດ້ປາກົດ. ພວກເຂົາໄດ້ລໍຄອຍການສະເດັດມາຂອງພຣະອົງດ້ວຍຄວາມໝັ້ນໃຈທີ່ບໍ່ຫວັ່ນໄຫວ, ແຕ່ບັດນີ້ກັບຮູ້ສຶກເໝືອນນາງມາຣີ ເມື່ອນາງໄປຫາອຸບໂມງຝັງພຣະສົບຂອງພຣະເຢຊູ ແລະ ພົບວ່າມັນວ່າງເປົ່າ, ນາງຈຶ່ງຮ່ຳໄຫ້ ແລະ ຮ້ອງອອກມາວ່າ: “ເພາະພວກເຂົາໄດ້ເອົາອົງພຣະຜູ້ເປັນເຈົ້າຂອງຂ້ານ້ອຍໄປແລ້ວ ແລະ ຂ້ານ້ອຍບໍ່ຮູ້ຈັກວ່າພວກເຂົາເອົາພຣະອົງໄປໄວ້ຢູ່ໃສ.” (ໂຢຮັນ 20:13 LCV). {GC 403.2}

## {GC 403.3}

ຄວາມຮູ້ສຶກຕື່ນຕາຕື່ນໃຈ ແລະ ຄວາມຢ້ານກົວວ່າຂ່າວນັ້ນອາດຈະເປັນຄວາມຈິງຊ່ວຍຢັບຢັ້ງຜູ້ທີ່ບໍ່ເຊື່ອຢູ່ຊົ່ວໄລຍະເວລາໜຶ່ງ. ເມື່ອເວລາທີ່ຄາດໝາຍໄວ້ຜ່ານໄປແລ້ວ ຄວາມຢ້ານນີ້ກໍຍັງບໍ່ໄດ້ຫາຍໄປທັນທີ; ແຕ່ເມື່ອບໍ່ເຫັນເຄື່ອງໝາຍສະແດງເຖິງຄວາມໂກດຮ້າຍຂອງພຣະເຈົ້າ, ພວກເຂົາກໍເລີກຢ້ານກົວ ແລະ ກັບມາດູໝິ່ນ ແລະ ເຍາະເຍີ້ຍຄືເກົ່າ. ກຸ່ມຄົນຈຳນວນຫຼາຍທີ່ເຄີຍອ້າງວ່າເຊື່ອໃນການສະເດັດມາໃນບໍ່ຊ້າຂອງພຣະຄຣິສໄດ້ປະຖິ້ມຄວາມເຊື່ອ. ບາງຄົນທີ່ເຄີຍໝັ້ນໃຈຫຼາຍກັບຮູ້ສຶກວ່າຕົນໄດ້ເສຍໜ້າຢ່າງສາຫັດ ຈົນຢາກໜີໄປຈາກໂລກ. ຄືກັນກັບໂຢນາ, ພວກເຂົາຈົ່ມວ່າພຣະເຈົ້າ ແລະ ປາຖະໜາຄວາມຕາຍຫຼາຍກວ່າການມີຊີວິດ. ພວກທີ່ຕັ້ງຄວາມເຊື່ອຂອງຕົນໄວ້ເທິງຄວາມຄິດເຫັນຂອງຜູ້ອື່ນ ແລະ ບໍ່ໄດ້ສ້າງຄວາມເຊື່ອເທິງພຣະຄຳຂອງພຣະເຈົ້າ ກໍພ້ອມທີ່ຈະປ່ຽນແປງຄວາມຄິດເຫັນຂອງຕົນອີກຄັ້ງ. ພວກທີ່ເຍາະເຍີ້ຍໄດ້ຊັກຈູງຄົນທີ່ອ່ອນແອ ແລະ ຂີ້ຢ້ານເຂົ້າມາຢູ່ໃນກຸ່ມຂອງຕົນ ແລ້ວຄົນເຫຼົ່ານີ້ກໍຮ່ວມກັນປະກາດວ່າບໍ່ມີເຫດຜົນທີ່ຈະຢ້ານກົວ ຫຼື ຄາດຫວັງອີກຕໍ່ໄປ. ພວກເຂົາເວົ້າວ່າ ເວລາທີ່ຄາດຄະເນໄວ້ໄດ້ຜ່ານໄປແລ້ວ, ພຣະຜູ້ເປັນເຈົ້າບໍ່ໄດ້ສະເດັດມາ ແລະ ໂລກອາດຈະຍັງຄົງຢູ່ເໝືອນເດີມຕໍ່ໄປອີກຫຼາຍພັນປີ. {GC 403.3}

## {GC 404.1}

ຜູ້ທີ່ເຊື່ອໝັ້ນຢ່າງຈິງໃຈໄດ້ສະຫຼະທຸກຢ່າງເພື່ອພຣະຄຣິສ ແລະ ໄດ້ສຳຜັດເຖິງການສະຖິດຢູ່ນຳຂອງພຣະອົງຢ່າງທີ່ບໍ່ເຄີຍມີມາກ່ອນ. ພວກເຂົາເຊື່ອວ່າຕົນໄດ້ປະກາດຄຳຕັກເຕືອນໃຫ້ແກ່ຊາວໂລກເປັນຄັ້ງສຸດທ້າຍ ແລະ ຄາດຫວັງວ່າໃນບໍ່ຊ້ານີ້ຈະໄດ້ຢູ່ກັບພຣະເຢຊູ ແລະ ເຫຼົ່າທູດສະຫວັນ, ພວກເຂົາຈຶ່ງໄດ້ຖອນຕົວອອກຈາກສັງຄົມຂອງຜູ້ທີ່ບໍ່ຍອມເຊື່ອຄຳປະກາດນັ້ນເປັນສ່ວນໃຫຍ່. ພວກເຂົາໄດ້ອະທິຖານດ້ວຍຄວາມປາຖະໜາຢ່າງແຮງກ້າວ່າ: “ຂໍພຣະເຢຊູເຈົ້າສະເດັດມາໂດຍໄວເຖີດ.” ແຕ່ພຣະອົງບໍ່ໄດ້ສະເດັດມາ. ບັດນີ້ ການຕ້ອງກັບຄືນໄປຮັບເອົາພາລະອັນໜັກໜ່ວງ ແລະ ຄວາມທຸກກັງວົນໃນຊີວິດອີກຄັ້ງ, ພ້ອມທັງຕ້ອງອົດທົນຕໍ່ຄຳເຍາະເຍີ້ຍຖາກຖາງ ແລະ ການດູໝິ່ນຈາກຊາວໂລກ, ເປັນການທົດສອບຄວາມເຊື່ອ ແລະ ຄວາມອົດທົນທີ່ໜັກໜາສາຫັດ. {GC 404.1}

## {GC 404.2}

ແຕ່ຄວາມຜິດຫວັງນີ້ຍັງບໍ່ຮຸນແຮງເທົ່າກັບຄວາມຜິດຫວັງຂອງພວກອັກຄະສາວົກຂອງພຣະເຢຊູຄຣິສ. ເມື່ອພຣະເຢຊູຂີ່ຕົວລາສະເດັດເຂົ້ານະຄອນເຢຣູຊາເລັມຢ່າງມີໄຊ, ພວກສາວົກຂອງພຣະອົງເຊື່ອວ່າພຣະອົງກຳລັງຈະຂຶ້ນຄອງຣາຊບັນລັງຂອງດາວິດ ແລະ ປົດປ່ອຍຊົນຊາດອິສຣາເອນອອກຈາກການຖືກບີບບັງຄັບ. ທຸກຄົນຕ່າງພະຍາຍາມສະແດງຄວາມຈົງຮັກພັກດີຕໍ່ອົງຣາຊາຂອງພວກເຂົາດ້ວຍຄວາມຫວັງອັນແຮງກ້າ ແລະ ຄວາມຊົມຊື່ນຍິນດີ. ຫຼາຍຄົນໄດ້ເອົາເສື້ອຄຸມຂອງຕົນປູລົງຕາມທາງສະເດັດຂອງພຣະອົງ ຫຼື ເອົາງ່າໄມ້ມາປູໄວ້ຕໍ່ໜ້າພຣະອົງ. ພວກເຂົາພ້ອມກັນຮ້ອງສັນລະເສີນດ້ວຍຄວາມຊື່ນຊົມຍິນດີຢ່າງເຫຼື້ອລົ້ນວ່າ: “ໂຮຊັນນາ ແດ່ບຸດຂອງດາວິດ!” ພວກຟາຣີຊາຍຮູ້ສຶກຄຽດແຄ້ນ ແລະ ເດືອດດານຕໍ່ການສະແດງຄວາມຊົມຊື່ນຍິນດີນີ້ ແລະ ຢາກໃຫ້ພຣະເຢຊູຫ້າມປາມພວກສາວົກຂອງພຣະອົງ, ພຣະອົງຊົງຕອບວ່າ: "ຖ້າພວກເຂົາມິດງຽບຢູ່ ກ້ອນຫີນທັງຫລາຍກໍຈະເປັ່ງສຽງຮ້ອງຂຶ້ນ" (ລູກາ 19:40 LCV). ແຕ່ຄຳພະຍາກອນຕ້ອງສຳເລັດເປັນຈິງ. ພວກສາວົກກຳລັງເຮັດໃຫ້ພຣະປະສົງຂອງພຣະເຈົ້າສຳເລັດ; ແຕ່ເຖິງຢ່າງນັ້ນ ພວກເຂົາກໍຈະຕ້ອງປະສົບກັບຄວາມຜິດຫວັງອັນຂົມຂື່ນ. ແຕ່ພຽງບໍ່ເທົ່າໃດມື້ຕໍ່ມາ ພວກເຂົາກໍໄດ້ເຫັນການສິ້ນພຣະຊົນອັນເຈັບປວດຂອງພຣະຜູ້ຊ່ວຍໃຫ້ລອດ ແລະ ໄດ້ວາງພຣະສົບຂອງພຣະອົງໄວ້ໃນອຸບໂມງ. ຄວາມຄາດຫວັງຂອງພວກເຂົາບໍ່ໄດ້ເປັນຈິງແມ່ນແຕ່ຢ່າງດຽວ, ຄວາມຫວັງນັ້ນກໍມອດລົງພ້ອມກັບການສິ້ນພຣະຊົນຂອງພຣະເຢຊູ. ພວກເຂົາບໍ່ເຂົ້າໃຈວ່າທຸກສິ່ງເປັນໄປຕາມຄຳພະຍາກອນທີ່ວ່າ “ພຣະຄຣິສຕ້ອງທົນທຸກທໍລະມານ ແລະເປັນຄືນມາຈາກຕາຍ” ຈົນກວ່າພຣະອົງຟື້ນຄືນພຣະຊົນຢ່າງມີໄຊ (ກິດຈະການ 17:3). {GC 404.2}

## {GC 405.1}

ຫ້າຮ້ອຍປີກ່ອນ, ພຣະຜູ້ເປັນເຈົ້າໄດ້ປະກາດໂດຍຜ່ານຜູ້ປະກາດພຣະທຳເຊກາຣີຢາວ່າ: "ຈົ່ງ​ຍິນດີ​ເຖີດ ປະຊາຊົນ​ຂອງ​ພູເຂົາ​ຊີໂອນ​ເອີຍ
ປະຊາຊົນ​ນະຄອນ​ເຢຣູຊາເລັມ ຈົ່ງ​ໂຮຮ້ອງ​ຍິນດີ​ເຖີດ
ຈົ່ງ​ເບິ່ງດູ​ວ່າ​ກະສັດ​ຂອງ​ພວກເຈົ້າ​ກຳລັງ​ມາ​ຫາ
ເພິ່ນ​ມາ​ຢ່າງ​ຜູ້​ມີໄຊ ແລະ ຢ່າງ​ຜູ້​ຍຸດຕິທຳ​ດ້ວຍ
ແຕ່​ພັດ​ຖ່ອມຕົວ​ລົງ​ມາ​ນັ່ງ​ທີ່​ເທິງ​ຫຼັງ​ລໍ
ຂີ່​ລໍນ້ອຍ​ໂຕ​ທີ່​ເກີດ​ມາ​ຈາກ​ລໍແມ່." (ເຊກາຣີຢາ 9:9). ຖ້າພວກສາວົກເຂົ້າໃຈວ່າພຣະຄຣິສຈະຖືກພິພາກສາ ແລະ ຈະສິ້ນພຣະຊົນ, ພວກເຂົາຄົງບໍ່ສາມາດເຮັດໃຫ້ຄຳພະຍາກອນນີ້ສຳເລັດໄດ້. {GC 405.1}

## {GC 405.2}

ໃນທຳນອງດຽວກັນ, ມິນເລີ ແລະ ໝູ່ເພື່ອນຂອງເພິ່ນໄດ້ເຮັດໃຫ້ຄຳພະຍາກອນສຳເລັດ. ພວກເຂົາໄດ້ປະກາດຂ່າວສານທີ່ພຣະວິນຍານບໍລິສຸດຊົງດົນໃຈລ່ວງໜ້າໃຫ້ປະກາດແກ່ຊາວໂລກ. ແຕ່ພວກເຂົາຄົງບໍ່ສາມາດປະກາດຂ່າວສານນີ້ໄດ້ ຖ້າຫາກວ່າພວກເຂົາເຂົ້າໃຈຢ່າງຖ່ອງແທ້ເຖິງຄຳພະຍາກອນທັງໝົດ. ຄຳພະຍາກອນດັ່ງກ່າວບໍ່ພຽງແຕ່ຊີ້ບອກເຖິງຄວາມຜິດຫວັງຂອງພວກເຂົາເທົ່ານັ້ນ, ແຕ່ຍັງບອກເຖິງອີກຂ່າວສານໜຶ່ງທີ່ຕ້ອງປະກາດໃຫ້ທຸກຊົນຊາດກ່ອນທີ່ອົງພຣະຜູ້ເປັນເຈົ້າຈະສະເດັດມາ. ຂ່າວຂອງທູດສະຫວັນອົງທີໜຶ່ງ ແລະ ອົງທີສອງໄດ້ຖືກປະກາດໃນເວລາທີ່ເໝາະສົມ ແລະ ໄດ້ຜົນສຳເລັດຕາມທີ່ພຣະເຈົ້າຊົງກຳນົດໄວ້. {GC 405.2}

## {GC 405.3}

ຊາວໂລກໄດ້ຈ້ອງເບິ່ງຢູ່, ໂດຍຄາດຫວັງວ່າຖ້າເວລາຜ່ານໄປແລ້ວພຣະຄຣິດບໍ່ໄດ້ສະເດັດມາ, ລະບົບຄວາມເຊື່ອຂອງຊາວແອັດເວນຕິສທັງໝົດກໍຈະຖືກປະຖິ້ມ. ແຕ່ເຖິງແມ່ນວ່າຫຼາຍຄົນໄດ້ສູນເສຍຄວາມເຊື່ອຂອງຕົນພາຍໃຕ້ການທົດລອງອັນໜັກໜ່ວງ, ກໍຍັງມີບາງຄົນທີ່ຍືນຢັດໝັ້ນຄົງ. ຜົນງານຂອງຂະບວນການປະກາດຂອງຊາວແອັດເວນຕິສໄດ້ສະແດງອອກໃນຫຼາຍດ້ານຄື: ຄວາມນອບນ້ອມຖ່ອມໃຈ, ການສຳຫຼວດຈິດໃຈ, ການປະຖິ້ມທາງໂລກ, ແລະ ການປັບປຸງຊີວິດ. ສິ່ງເຫຼົ່ານີ້ໄດ້ປາກົດຢູ່ໃນວຽກງານການປະກາດຂອງພວກເຂົາ ແລະ ເປັນຫຼັກຖານວ່າຂະບວນການນີ້ມາຈາກພຣະເຈົ້າ. ພວກເຂົາບໍ່ກ້າປະຕິເສດວ່າຣິດອຳນາດຂອງພຣະວິນຍານບໍລິສຸດໄດ້ເປັນພະຍານໃນການປະກາດເລື່ອງການສະເດັດມາຄັ້ງທີສອງຂອງພຣະຄຣິສ ແລະ ກໍບໍ່ສາມາດຊີ້ໃຫ້ເຫັນຂໍ້ຜິດພາດໃນການຄຳນວນໄລຍະເວລາຕາມຄຳພະຍາກອນ. ແມ່ນແຕ່ຜູ້ຄັດຄ້ານທີ່ມີຄວາມສາມາດສູງສຸດກໍບໍ່ສາມາດລົ້ມລ້າງລະບົບການຕີຄວາມໝາຍຄຳພະຍາກອນຂອງພວກເຂົາໄດ້. ພວກເຂົາໄດ້ມາເຖິງຈຸດຢືນຂອງຕົນໂດຍຜ່ານການອະທິຖານ ແລະ ການສຶກສາພຣະຄຳພີຢ່າງຈິງຈັງ. ໃນຂະບວນການນີ້, ຈິດໃຈຂອງພວກເຂົາໄດ້ຮັບຄວາມສະຫວ່າງຈາກພຣະວິນຍານຂອງພຣະເຈົ້າ ແລະ ມີຄວາມກະຕືລືລົ້ນດ້ວຍຣິດອຳນາດອັນມີຊີວິດຂອງພຣະອົງ. ດັ່ງນັ້ນ, ພວກເຂົາຈຶ່ງບໍ່ສາມາດຍອມຮັບໄດ້ທີ່ຈະປະຖິ້ມຈຸດຢືນເຫຼົ່ານີ້ ໂດຍປາດສະຈາກຫຼັກຖານຈາກພຣະຄຳພີ. ຈຸດຢືນເຫຼົ່ານີ້ໄດ້ຜ່ານການວິພາກວິຈານຢ່າງເລິກເຊິ່ງ ແລະ ການຕໍ່ຕ້ານທີ່ຮຸນແຮງທີ່ສຸດຈາກບັນດາອາຈານສອນສາສະໜາທີ່ມີຊື່ສຽງ ແລະ ນັກປາດຊາວໂລກ. ຈຸດຢືນເຫຼົ່ານີ້ຍັງຄົງໝັ້ນຄົງ ເຖິງແມ່ນວ່າຈະຖືກທ້າທາຍໂດຍຄວາມຮູ້ ແລະ ວາທະສິນອັນຊ່ຽວຊານ, ແລະ ຍັງຄົງຢືນຢັດໄດ້ທ່າມກາງການເຍາະເຍີ້ຍ ແລະ ການປະນາມຈາກທັງຄົນທີ່ມີກຽດ ແລະ ຄົນຕໍ່າຊ້າ. {GC 405.3}

## {GC 406.1}(Human translated to here.)

ແທ້ຈິງແລ້ວ, ໄດ້ມີຄວາມລົ້ມເຫຼວກ່ຽວກັບເຫດການທີ່ຄາດຫວັງ, ແຕ່ແມ່ນແຕ່ສິ່ງນີ້ກໍບໍ່ສາມາດເຮັດໃຫ້ສັດທາຂອງພວກເຂົາສັ່ນສະເທືອນໃນພຣະຄຳຂອງພຣະເຈົ້າ. ເມື່ອໂຢນາປະກາດຢູ່ຕາມຖະໜົນຫົນທາງໃນເມືອງນີນີເວວ່າພາຍໃນສີ່ສິບມື້ເມືອງຈະຖືກໂຄ່ນລົ້ມ, ພຣະຜູ້ເປັນເຈົ້າໄດ້ຮັບເອົາຄວາມອັບອາຍຂອງຊາວນີນີເວແລະໄດ້ຂະຫຍາຍໄລຍະເວລາຂອງການທົດລອງ; ແຕ່ຂ່າວສານຂອງໂຢນາໄດ້ຖືກສົ່ງມາຈາກພຣະເຈົ້າ, ແລະນີນີເວໄດ້ຖືກທົດສອບຕາມພຣະປະສົງຂອງພຣະອົງ. Adventistsເຊື່ອວ່າໃນແບບດຽວກັນນັ້ນພຣະເຈົ້າໄດ້ນໍາພວກເຂົາໃຫ້ຄຳເຕືອນກ່ຽວກັບການຕັດສິນ. ພວກເຂົາໄດ້ປະກາດວ່າ, “ມັນໄດ້ທົດສອບຫົວໃຈຂອງທຸກຄົນທີ່ໄດ້ຍິນມັນ, ແລະໄດ້ປຸກຄວາມຮັກທີ່ມີຕໍ່ການປະກົດຂອງພຣະຜູ້ເປັນເຈົ້າ; ຫຼືມັນໄດ້ເອີ້ນຄວາມກຽດຊັງ, ຫຼາຍຂຶ້ນຫຼືໜ້ອຍກວ່ານັ້ນ, ແຕ່ເປັນທີ່ຮູ້ຈັກກັນດີຕໍ່ພຣະເຈົ້າ, ກ່ຽວກັບການມາຂອງພຣະອົງ. ມັນໄດ້ແຕ້ມແຖວ…ເພື່ອວ່າຄົນທີ່ຈະກວດກາເບິ່ງໃຈຂອງຕົນເອງ, ຈະໄດ້ຮູ້ວ່າພວກເຂົາຈະໄດ້ພົບເຫັນຝ່າຍໃດ, ຖ້າຫາກພຣະຜູ້ເປັນເຈົ້າມາແລ້ວ—ວ່າເຂົາຈະໄດ້ຮ້ອງອອກມາຫຼືບໍ່ວ່າ, ‘ໂລ! ນີ້ຄືພຣະເຈົ້າຂອງເຮົາ, ພວກເຮົາໄດ້ລໍຖ້າພຣະອົງ, ແລະພຣະອົງຈະຊ່ວຍເຮົາໃຫ້ລອດ; ‘ຫຼືວ່າພວກເຂົາຈະໄດ້ເອີ້ນໄປຫາຫີນແລະພູເຂົາເພື່ອຈະຕົກໃສ່ພວກເຂົາເພື່ອເຊື່ອງມັນໄວ້ຈາກໃບໜ້າຂອງພຣະອົງທີ່ນັ່ງຢູ່ເທິງບັນລັງ, ແລະຈາກພຣະພິໂລດຂອງລູກແກະ. ດັ່ງນັ້ນ, ດັ່ງທີ່ເຮົາເຊື່ອ, ໄດ້ທົດສອບຜູ້ຄົນຂອງພຣະອົງ, ໄດ້ພະຍາຍາມສັດທາຂອງພວກເຂົາ, ໄດ້ພິສູດພວກເຂົາ, ແລະໄດ້ເຫັນວ່າພວກເຂົາຈະຫົດຕົວ, ໃນຊົ່ວໂມງຂອງການທົດລອງ, ຈາກຕໍາແໜ່ງທີ່ພຣະອົງອາດເຫັນວ່າເໝາະສົມທີ່ຈະວາງພວກເຂົາ; ແລະພວກເຂົາຈະເລີກໂລກນີ້ຫຼືບໍ່ແລະເພິ່ງພາອາໃສດ້ວຍຄວາມໝັ້ນໃຈຢ່າງແຈ່ມແຈ້ງໃນພຣະຄຳຂອງພຣະເຈົ້າ.” —TheAdventHeraldandSignsoftheTimesReporter, vol.8, 14(Nov13, 1844). {GC 406.1}

## {GC 406.2}

ຄວາມຮູ້ສຶກຂອງຜູ້ທີ່ຍັງເຊື່ອວ່າພຣະເຈົ້າໄດ້ນໍາພາພວກເຂົາໃນປະສົບການທີ່ຜ່ານມາໄດ້ສະແດງອອກໃນຖ້ອຍຄຳຂອງທ່ານວິລລຽມມີເລີວ່າ: “ຖ້າເຮົາຈະດໍາລົງຊີວິດອີກເທື່ອໜຶ່ງ, ດ້ວຍຫຼັກຖານອັນດຽວກັນທີ່ວ່າໃນຕອນນັ້ນຂ້າພະເຈົ້າມີ, ທີ່ຈະເປັນຄົນຊື່ສັດກັບພຣະເຈົ້າແລະມະນຸດເຮົາຄວນເຮັດຕາມທີ່ເຮົາໄດ້ເຮັດ.”” ຂ້າພະເຈົ້າຫວັງວ່າຂ້າພະເຈົ້າໄດ້ທໍາຄວາມສະອາດເສື້ອຜ້າຂອງຂ້າພະເຈົ້າຈາກເລືອດຂອງຈິດວິນຍານ. ຂ້າພະເຈົ້າຮູ້ສຶກວ່າ, ເທົ່າທີ່ມັນຢູ່ໃນອໍານາດຂອງຂ້າພະເຈົ້າ, ຂ້າພະເຈົ້າໄດ້ປົດປ່ອຍຕົວເອງຈາກຄວາມຮູ້ສຶກຜິດທັງໝົດໃນການກ່າວໂທດຂອງພວກເຂົາ.” ຊາຍຄົນນີ້ຂອງພະເຈົ້າໄດ້ຂຽນວ່າ” ເຖິງວ່າຂ້ອຍຜິດຫວັງສອງເທື່ອແຕ່ຂ້ອຍຍັງບໍ່ຖືກຖິ້ມຫຼືທໍ້ແທ້…ຄວາມຫວັງຂອງຂ້າພະເຈົ້າໃນການມາຂອງພຣະຄຣິດແມ່ນເຂັ້ມແຂງເທົ່າທີ່ເຄີຍເປັນມາ. ຂ້າພະເຈົ້າໄດ້ເຮັດພຽງແຕ່ສິ່ງທີ່, ຫຼັງຈາກໄດ້ພິຈາລະນາຢ່າງຈິງຈັງເປັນເວລາຫຼາຍປີ, ຂ້າພະເຈົ້າໄດ້ຮູ້ສຶກວ່າມັນເປັນໜ້າທີ່ຂອງຂ້າພະເຈົ້າຢ່າງຈິງຈັງທີ່ຈະເຮັດ. ຖ້າເຮົາເຮັດບໍ່ໄດ້ມັນກໍຢູ່ຝ່າຍໃຈບຸນ, ຮັກເພື່ອນມະນຸດຂອງຂ້ອຍ, ແລະເຊື່ອໝັ້ນໃນໜ້າທີ່ຕໍ່ພຣະເຈົ້າ.”” ສິ່ງໜຶ່ງທີ່ຂ້ອຍຮູ້ຂ້ອຍບໍ່ໄດ້ປະກາດຫຍັງນອກຈາກສິ່ງທີ່ຂ້ອຍເຊື່ອ; ແລະພຣະເຈົ້າໄດ້ຢູ່ກັບຂ້າພະເຈົ້າ; ອໍານາດຂອງລາວໄດ້ຖືກສະແດງອອກໃນວຽກງານ, ແລະຜົນດີຫຼາຍໄດ້ຮັບຜົນກະທົບ.”” ມີຫຼາຍພັນຄົນທີ່ປາກົດຕົວຂອງມະນຸດທັງປວງເພື່ອສຶກສາພະຄຳພີໂດຍການປະກາດໃນສະໄໝນັ້ນ.ແລະໂດຍວິທີນັ້ນ, ໂດຍຜ່ານສັດທາແລະການຫົດເລືອດຂອງພຣະຄຣິດ, ໄດ້ຖືກຄືນດີກັບພຣະເຈົ້າ.” —Bliss, ໜ້າ256, 255, 277, 280, 281. “ຂ້າພະເຈົ້າບໍ່ເຄີຍໄດ້ສະຫຼອງຮອຍຍິ້ມຂອງຄົນທີ່ຈອງຫອງ, ແລະບໍ່ໄດ້ຫວ່ອງຮອຍເມື່ອໂລກມີຄວາມຟົດໝິ່ນປະໝາດ. ບັດນີ້ຂ້າພະເຈົ້າຈະບໍ່ຊື້ຄວາມໂປດປານຂອງພວກເຂົາ, ແລະຂ້າພະເຈົ້າຈະບໍ່ເກີນໜ້າທີ່ທີ່ຈະລໍ້ລວງຄວາມກຽດຊັງຂອງພວກເຂົາ. ຂ້າພະເຈົ້າຈະບໍ່ສະແຫວງຫາຊີວິດຂອງຂ້າພະເຈົ້າໃນມືຂອງພວກເຂົາ, ຫຼືຫ່ຽວແຫ້ງ, ຂ້າພະເຈົ້າຫວັງວ່າ, ຈາກການສູນເສຍມັນ, ຖ້າຫາກວ່າພຣະເຈົ້າໃນການຈັດຫາທີ່ດີຂອງພຣະອົງຕາມຄຳສັ່ງ.” —ຈ. ຂາວ, ຊີວິດຂອງWm. Miller, ໜ້າ315. {GC 406.2}

## {GC 407.1}

### ພຣະເຈົ້າບໍ່ປະຖິ້ມຜູ້ທີ່ລໍຄອຍພຣະອົງ

ພຣະເຈົ້າບໍ່ໄດ້ປະຖິ້ມປະຊາຊົນຂອງພຣະອົງ; ພຣະວິນຍານຂອງພຣະອົງຍັງຢູ່ກັບຄົນທີ່ບໍ່ໄດ້ປະຕິເສດຄວາມສະຫວ່າງທີ່ພວກເຂົາໄດ້ຮັບ, ແລະປະນາມການເຄື່ອນໄຫວທີ່ເກີດຂຶ້ນ. ໃນເອປີສະໂຕຕໍ່ຊາວເຫບເລີເປັນຄຳເວົ້າທີ່ໃຫ້ກໍາລັງໃຈແລະເຕືອນໃຫ້ຜູ້ທີ່ພະຍາຍາມລໍຖ້າຢູ່ໃນວິກິດການນີ້: “ສະນັ້ນຈົ່ງບໍ່ປະຖິ້ມຄວາມໝັ້ນໃຈຂອງທ່ານ, ເຊິ່ງໄດ້ຮັບຜົນຕອບແທນອັນຍິ່ງໃຫຍ່. ເພາະທ່ານຕ້ອງການຄວາມອົດທົນ, ເພື່ອວ່າ, ຫຼັງຈາກທ່ານໄດ້ເຮັດຕາມພຣະປະສົງຂອງພຣະເຈົ້າແລ້ວ, ທ່ານຈະໄດ້ຮັບຄຳສັນຍາ. ເທື່ອລະເລັກເທື່ອລະນ້ອຍ, ແລະພຣະອົງທີ່ຈະມາເຖິງ, ແລະຈະບໍ່tarry. ບັດນີ້ຄົນທ່ຽງທໍາຈະດໍາລົງຊີວິດຕາມສັດທາ:ແຕ່ຖ້າຫາກຜູ້ຊາຍຄົນໃດກັບຄືນມາ, ຈິດວິນຍານຂອງຂ້າພະເຈົ້າຈະບໍ່ມີຄວາມມ່ວນຊື່ນໃນຕົວລາວ. ແຕ່ເຮົາບໍ່ໄດ້ເປັນຄົນທີ່ຫັນກັບຄືນໄປຫາຄວາມພາກພຽນ; ແຕ່ຂອງພວກເຂົາທີ່ເຊື່ອໃນການຊ່ອຍກູ້ຈິດວິນຍານ.” ເຫບເລີ10:35–39. {GC 407.1}

## {GC 408.1}

ວ່າຄຳແນະນໍານີ້ໄດ້ຖືກກ່າວເຖິງຄຣິສຕະຈັກໃນຍຸກສຸດທ້າຍເຫັນໄດ້ຢ່າງແຈ່ມແຈ້ງຈາກຖ້ອຍຄຳທີ່ຊີ້ເຖິງຄວາມໃກ້ຈະມາເຖິງຂອງພຣະຜູ້ເປັນເຈົ້າວ່າ: “ເທື່ອລະເລັກເທື່ອລະນ້ອຍ, ແລະພຣະອົງທີ່ຈະມາແລະຈະບໍ່tarry.” ແລະມັນບອກຢ່າງແຈ່ມແຈ້ງວ່າຈະມີການຊັກຊ້າແລະວ່າພຣະຜູ້ເປັນເຈົ້າຈະປະກົດວ່າເປັນການຊັກຊ້າ. ຄຳແນະນໍາທີ່ໄດ້ໃຫ້ໃນທີ່ນີ້ແມ່ນໄດ້ຮັບການປັບປຸງໂດຍສະເພາະກັບປະສົບການຂອງAdventistsໃນເວລານີ້. ຜູ້ຄົນທີ່ຢູ່ທີ່ນີ້ໄດ້ກ່າວເຖິງແມ່ນຕົກຢູ່ໃນອັນຕະລາຍຂອງການເຮັດເຮືອທີ່ມີຄວາມເຊື່ອ. ພວກເຂົາໄດ້ເຮັດຕາມພຣະປະສົງຂອງພຣະເຈົ້າໃນການເຮັດຕາມການນໍາພາຂອງພຣະວິນຍານຂອງພຣະອົງແລະພຣະຄຳຂອງພຣະອົງ; ແຕ່ພວກເຂົາບໍ່ສາມາດເຂົ້າໃຈຈຸດປະສົງຂອງພຣະອົງໃນປະສົບການທີ່ຜ່ານມາຂອງພວກເຂົາ, ແລະພວກເຂົາບໍ່ສາມາດຫຼຽວເຫັນເສັ້ນທາງຢູ່ຕໍ່ໜ້າພວກເຂົາ, ແລະພວກເຂົາໄດ້ຖືກລໍ້ລວງໃຫ້ສົງໄສວ່າພຣະເຈົ້າໄດ້ນໍາພາພວກເຂົາແທ້ໆຫຼືບໍ່. ໃນເວລານີ້ຄຳສັບແມ່ນໃຊ້ໄດ້: “ດຽວນີ້ຜູ້ທ່ຽງທໍາຈະດໍາເນີນຊີວິດຕາມຄວາມເຊື່ອ.” ເມື່ອຄວາມສະຫວ່າງທີ່ແຈ່ມໃສຂອງ” ການຮ້ອງໄຫ້ໃນຕອນກາງຄືນ” ໄດ້ສ່ອງແສງອອກມາຕາມເສັ້ນທາງຂອງພວກເຂົາ, ແລະພວກເຂົາໄດ້ເຫັນຄຳພະຍາກອນທີ່ບໍ່ໄດ້ຖືກປິດບັງໄວ້ແລະເຄື່ອງໝາຍທີ່ມີຄວາມສໍາເລັດຢ່າງວ່ອງໄວບອກວ່າການມາຂອງພຣະຄຣິດໃກ້ເຂົ້າມາແລ້ວ, ພວກເຂົາໄດ້ຍ່າງໄປ, ດັ່ງທີ່ເຫັນໄດ້. ແຕ່ບັດນີ້, ໂດຍຄວາມຫວັງທີ່ຜິດຫວັງ, ພວກເຂົາຈະສາມາດຢືນຢູ່ກັບສັດທາໃນພຣະເຈົ້າແລະໃນພຣະຄຳຂອງພຣະອົງເທົ່ານັ້ນ. ໂລກຂີ້ລັກໄດ້ກ່າວວ່າ: “ທ່ານໄດ້ຖືກຫຼອກລວງ. ຍົກເລີກຄວາມເຊື່ອຂອງພວກເຈົ້າ, ແລະກ່າວວ່າການເຄື່ອນໄຫວທີ່ເກີດຂຶ້ນນັ້ນແມ່ນມາຈາກຊາຕານ.” ແຕ່ພຣະຄຳຂອງພຣະເຈົ້າໄດ້ປະກາດວ່າ: “ຖ້າຜູ້ໃດຖອຍຫຼັງຈິດວິນຍານຂອງເຮົາຈະບໍ່ມີຄວາມຍິນດີໃນລາວ.” ທີ່ຈະປະຕິເສດສັດທາຂອງພວກເຂົາໃນເວລານີ້, ແລະປະຕິເສດພະລັງຂອງພຣະວິນຍານບໍລິສຸດທີ່ໄດ້ເຂົ້າຮ່ວມຂ່າວສານນັ້ນ, ຈະກັບຄືນໄປຫາຄວາມພາກພຽນ. ພວກເຂົາໄດ້ຮັບການຊຸກຍູ້ໃຫ້ໝັ້ນຄົງໂດຍຄຳເວົ້າຂອງໂປໂລວ່າ: “ຖິ້ມບໍ່ໃຫ້ໝົດຄວາມໝັ້ນໃຈຂອງທ່ານ;” “ພວກທ່ານຕ້ອງມີຄວາມອົດທົນ,” ເປັນເວລາດົນນານ, ແລະພຣະອົງທີ່ຈະມາເຖິງ, ແລະຈະບໍ່tarry.” ແນວທາງທີ່ປອດໄພພຽງຢ່າງດຽວຂອງພວກເຂົາແມ່ນການທະນຸຖະໜອມຄວາມສະຫວ່າງທີ່ພວກເຂົາໄດ້ຮັບຈາກພຣະເຈົ້າແລ້ວ, ຍຶດໝັ້ນໃນຄຳສັນຍາຂອງພຣະອົງ, ແລະສືບຕໍ່ຄົ້ນຫາພຣະຄຳພີ, ແລະລໍຖ້າແລະເຝົ້າລະວັງຢ່າງອົດທົນເພື່ອໃຫ້ໄດ້ຮັບແສງສະຫວ່າງຕື່ມອີກ. {GC 408.1}
