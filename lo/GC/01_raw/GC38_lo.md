---
chapter:
  number: 38
  title:
    lo: ການເຕືອນຄັ້ງສຸດທ້າຍ
    en: The Final Warning
---

## {GC 603.1}

“ຫຼັງຈາກນັ້ນແລ້ວ ຂ້າພະເຈົ້າໄດ້ເຫັນເທວະດາອີກຕົນໜຶ່ງ ລົງມາຈາກສະຫວັນ ມີສິດອຳນາດອັນຍິ່ງໃຫຍ່ ແລະ ຣັດສະໝີຂອງເພິ່ນກໍສ່ອງແຈ້ງທົ່ວແຜ່ນດິນໂລກ. ເທວະດານັ້ນໄດ້ຮ້ອງປະກາດສຽງແຮງກ້າຂຶ້ນວ່າ, “ບາບີໂລນມະຫານະຄອນຫຼົ້ມຈົມແລ້ວ ຫຼົ້ມຈົມເສຍແລ້ວ. ມັນກາຍເປັນບ່ອນອາໄສຂອງພວກຜີມານຮ້າຍ ເປັນບ່ອນລີ້ຊ່ອນຂອງວິນຍານຊົ່ວຮ້າຍທຸກຢ່າງ ແລະ ເປັນຄອນນົກບໍ່ສະອາດ ແລະ ໜ້າກຽດໜ້າຊັງທຸກຊະນິດ.” “ແລ້ວຂ້າພະເຈົ້າກໍໄດ້ຍິນສຽງໜຶ່ງອີກຈາກສະຫວັນກ່າວວ່າ, ‘ໄພ່ພົນຂອງເຮົາເອີຍ, ຈົ່ງອອກມາຈາກມະຫານະຄອນນັ້ນເສຍ ເພື່ອເຈົ້າທັງຫຼາຍຈະບໍ່ມີສ່ວນໃນການບາບຂອງມັນ ເພື່ອເຈົ້າຈະບໍ່ໄດ້ຖືກໄພອັນຕະລາຍທີ່ຈະເກີດແກ່ມັນນັ້ນ.’” {GC 603.1}

## {GC 603.2}

ຄຳພະຍາກອນນີ້ຊີ້ໄປເຖິງເວລາທີ່ຈະມີການປະກາດຊ້ຳອີກເຖິງການຫຼົ້ມຈົມຂອງບາບີໂລນ ຕາມທີ່ທູດສະຫວັນອົງທີສອງໃນພຣະທຳພຣະນິມິດ 14:8 ໄດ້ກ່າວໄວ້. ການປະກາດຄັ້ງນີ້ຈະເພີ່ມເຕີມເລື່ອງຄວາມເສື່ອມເສຍທີ່ໄດ້ແຊກຊຶມເຂົ້າໄປໃນອົງການຕ່າງໆ ທີ່ປະກອບກັນເປັນບາບີໂລນ ນັບຕັ້ງແຕ່ຂ່າວນັ້ນຖືກປະກາດຄັ້ງທຳອິດໃນລະດູຮ້ອນປີ 1844. ຄຳພະຍາກອນນີ້ໝາຍເຖິງສະພາບອັນໜ້າຢ້ານກົວຂອງວົງການສາສະໜາ. ທຸກຄັ້ງທີ່ມີການປະຕິເສດຄວາມຈິງ ຈິດໃຈຂອງຜູ້ຄົນກໍຍິ່ງມືດມົນລົງ, ແລະ ໃຈຂອງພວກເຂົາກໍຍິ່ງແຂງກະດ້າງຂຶ້ນ ຈົນພວກເຂົາກາຍເປັນຄົນທີ່ບໍ່ເຊື່ອໃນພຣະເຈົ້າແບບຝັງໃຈ. ເຖິງແມ່ນພຣະເຈົ້າຊົງເຕືອນໄວ້ແລ້ວ ແຕ່ພວກເຂົາຈະທ້າທາຍພຣະອົງໂດຍການສືບຕໍ່ຢຽບຍ່ຳຂໍ້ໜຶ່ງໃນພຣະບັນຍັດສິບປະການ ຈົນໃນທີ່ສຸດພວກເຂົາຈະຂົ່ມເຫັງຜູ້ທີ່ຖືວ່າພຣະບັນຍັດນັ້ນສັກສິດ. ການໝິ່ນປະໝາດພຣະຄຳ ແລະ ໄພ່ພົນຂອງພຣະອົງກໍເທົ່າກັບເປັນການໝິ່ນປະໝາດພຣະຄຣິສເອງ. ເມື່ອຄຣິສຕະຈັກຕ່າງໆ ຍອມຮັບຄຳສອນຂອງເລື່ອງການຕິດຕໍ່ກັບວິນຍານ ສິ່ງທີ່ຢັບຢັ້ງທຳມະຊາດບາບຂອງມະນຸດກໍຈະຖືກປົດອອກ ແລະ ຈະມີຄົນອ້າງຄວາມເປັນຄຣິສຕຽນເພື່ອປິດບັງຄວາມຊົ່ວຊ້າ. ຄວາມເຊື່ອໃນເລື່ອງຜີວິນຍານເປັນສິ່ງທີ່ເປີດປະຕູສູ່ຄຳສອນ ແລະ ການຫຼອກລວງຂອງພວກມານຊາຕານ ສົ່ງຜົນໃຫ້ອິດທິພົນຂອງວິນຍານຊົ່ວແຜ່ຂະຫຍາຍໃນຄຣິສຕະຈັກຕ່າງໆ. {GC 603.2}

## {GC 604.1}

ໃນຄຳພະຍາກອນດັ່ງກ່າວຍັງໄດ້ມີການບັນລະຍາຍກ່ຽວກັບບາບີໂລນວ່າ: “ການບາບຂອງນະຄອນນັ້ນກອງສູງຂຶ້ນພຽງຟ້າແລ້ວ ແລະ ພຣະເຈົ້າໄດ້ຊົງຈື່ຈຳການກະທຳອັນຊົ່ວຊ້າຂອງມັນໄວ້ແລ້ວ.” (ພຣະນິມິດ 18:5). ບາບີໂລນໄດ້ເຮັດບາບຈົນເຕັມຂີດແລ້ວ ແລະ ຄວາມພິນາດກຳລັງຈະເກີດຂຶ້ນກັບນະຄອນນີ້. ເຖິງຢ່າງໃດກໍຕາມ ພຣະເຈົ້າຍັງມີໄພ່ພົນຂອງພຣະອົງຢູ່ໃນບາບີໂລນ. ດັ່ງນັ້ນ, ກ່ອນທີ່ພຣະອົງຈະລົງໂທດນະຄອນນັ້ນ, ຜູ້ທີ່ສັດຊື່ເຫຼົ່ານີ້ຈະຕ້ອງໄດ້ຮັບການຮຽກເອີ້ນໃຫ້ອອກມາເສຍກ່ອນ ເພື່ອພວກເຂົາຈະບໍ່ມີສ່ວນໃນຄວາມບາບຂອງມັນ ແລະ “ເພື່ອເຈົ້າຈະບໍ່ໄດ້ຖືກໄພອັນຕະລາຍທີ່ຈະເກີດແກ່ມັນນັ້ນ.” ດ້ວຍເຫດນີ້ ຈຶ່ງມີຂະບວນການປະກາດທີ່ສະແດງຜ່ານສັນຍາລັກຂອງທູດສະຫວັນທີ່ລົງມາເຮັດໃຫ້ແຜ່ນດິນໂລກສະຫວ່າງດ້ວຍຣັດສະໝີພາບຂອງຕົນ ແລະ ຮ້ອງປະກາດດ້ວຍສຽງດັງເຖິງຄວາມບາບຂອງບາບີໂລນ. ມີສຽງຮ້ອງເຊື້ອເຊີນພ້ອມກັບຂ່າວນັ້ນວ່າ: “ໄພ່ພົນຂອງເຮົາເອີຍ,ຈົ່ງອອກມາຈາກມະຫານະຄອນນັ້ນເສຍ.” (ພຣະນິມິດ 18:4). ຄຳປະກາດເຫຼົ່ານີ້ຮວມກັບຂ່າວຂອງທູດສະຫວັນອົງທີສາມ ເປັນຄຳເຕືອນສຸດທ້າຍທີ່ຈະໃຫ້ແກ່ມະນຸດໂລກ. {GC 604.1}

## {GC 604.2}

มะนุดກຳລັງຈະປະເຊີນກັບການຕັດສິນໃຈທີ່ໜັກໜ່ວງທີ່ສຸດ. ບັນດາອຳນາດການປົກຄອງຂອງໂລກຈະຮ່ວມມືກັນຕໍ່ສູ້ພຣະບັນຍັດຂອງພຣະເຈົ້າ ແລະ ຈະອອກຄຳສັ່ງໃຫ້ “ຄົນທັງໝົດ ທັງນ້ອຍ ແລະ ໃຫຍ່ ທັງຮັ່ງມີ ແລະ ຍາກຈົນ ທັງເສລີ ແລະ ຂ້ອຍຂ້າ” (ພຣະນິມິດ 13:16) ປະຕິບັດຕາມຂໍ້ກຳນົດຂອງຄຣິສຕະຈັກໂດຍການຖືຮັກສາວັນສະບາໂຕປອມ. ທຸກຄົນທີ່ປະຕິເສດບໍ່ຍອມເຊື່ອຟັງຈະຖືກລົງໂທດທາງກົດໝາຍ ແລະ ໃນທີ່ສຸດຈະມີການປະກາດວ່າຄົນເຫຼົ່ານັ້ນສົມຄວນຖືກປະຫານຊີວິດ. ໃນທາງກົງກັນຂ້າມ, ພຣະບັນຍັດຂອງພຣະເຈົ້າສັ່ງໃຫ້ຖືຮັກສາວັນຢຸດພັກທີ່ພຣະຜູ້ສ້າງຊົງກຳນົດໄວ້ ແລະ ເຕືອນວ່າຜູ້ໃດລະເມີດພຣະບັນຍັດນັ້ນຈະຕ້ອງປະເຊີນກັບຄວາມໂກດຮ້າຍຂອງພຣະອົງ. {GC 604.2}

## {GC 604.3}

ເມື່ອທາງເລືອກນີ້ປາກົດຢ່າງຈະແຈ້ງແລ້ວ, ຜູ້ໃດຢຽບຢ່ຳພຣະບັນຍັດຂອງພຣະເຈົ້າເພື່ອເຮັດຕາມກົດໝາຍຂອງມະນຸດຈະໄດ້ຮັບເຄື່ອງໝາຍຂອງສັດຮ້າຍ. ເພາະວ່າຜູ້ນັ້ນໄດ້ຍອມຮັບເອົາສັນຍະລັກແຫ່ງຄວາມຈົງຮັກພັກດີຕໍ່ອຳນາດທີ່ເຂົາເລືອກເຊື່ອຟັງແທນພຣະເຈົ້າ. ມີຄຳເຕືອນຈາກສະຫວັນວ່າ: “ຖ້າຜູ້ໃດບູຊາສັດຮ້າຍ ແລະ ຮູບຂອງມັນ ແລະ ຮັບເຄື່ອງໝາຍນັ້ນໄວ້ທີ່ໜ້າຜາກຫຼືທີ່ມື, ຜູ້ນັ້ນຈະຕ້ອງດື່ມເຫລົ້າແວງແຫ່ງຄວາມໂກດຮ້າຍຂອງພຣະເຈົ້າ ທີ່ຊົງຖອກລົງໃນຈອກແຫ່ງຄວາມໂກດຮ້າຍນັ້ນ ໂດຍບໍ່ປົນກັບສິ່ງໃດ.” (ພຣະນິມິດ 14:9, 10). {GC 604.3}

## {GC 605.1}

ຢ່າງໃດກໍຕາມ ຄວາມໂກດຮ້າຍຂອງພຣະເຈົ້າຈະບໍ່ຕົກສູ່ຜູ້ໃດ ຈົນກວ່າເຂົາຈະໄດ້ຮັບຮູ້ເຖິງຄວາມຈິງ ແລະ ຄວາມຖືກຕ້ອງ ແຕ່ປະຕິເສດມັນ. ມີຫຼາຍຄົນທີ່ບໍ່ເຄີຍມີໂອກາດໄດ້ຍິນຄວາມຈິງທີ່ມີຄວາມໝາຍພິເສດສຳລັບຍຸກນີ້ເລີຍ ແລະ ບໍ່ເຄີຍຮັບຮູ້ຢ່າງແທ້ຈິງເຖິງໜ້າທີ່ຂອງການຮັກສາພຣະບັນຍັດຂໍ້ທີສີ່. ພຣະເຈົ້າຜູ້ຊົງຮູ້ຈັກຈິດໃຈຂອງມະນຸດທຸກຄົນ ແລະ ຊົງທົດສອບແຮງຈູງໃຈທຸກຢ່າງ ຈະບໍ່ປ່ອຍໃຫ້ຜູ້ທີ່ປາຖະໜາຢາກຮູ້ຄວາມຈິງຖືກຫຼອກລວງກ່ຽວກັບປະເດັນສຳຄັນຂອງການຂັດແຍ້ງນີ້. ຄຳສັ່ງໃຫ້ຮັກສາວັນອາທິດຈະບໍ່ຖືກບັງຄັບໃຊ້ກັບປະຊາຊົນທັນທີ ແຕ່ຈະມີການຄືບໜ້າຂອງເຫດການປາກົດໃຫ້ເຫັນ. ທຸກຄົນຈະຕ້ອງໄດ້ຮັບຄວາມສະຫວ່າງພຽງພໍເພື່ອຈະຕັດສິນໃຈຢ່າງມີສະຕິ. {GC 605.1}

## {GC 605.2}

ໃນເວລານັ້ນສິ່ງທີ່ຈະທົດສອບຄວາມຈົງຮັກພັກດີກໍຄືທ່າທີຂອງແຕ່ລະຄົນຕໍ່ວັນສະບາໂຕ ເພາະມັນເປັນປະເດັນຄວາມຈິງທີ່ມີການຕໍ່ຕ້ານຫຼາຍທີ່ສຸດ. ເມື່ອມະນຸດສະໂລກຖືກທົດສອບເປັນຄັ້ງສຸດທ້າຍ ຈະປາກົດຢ່າງຈະແຈ້ງວ່າຜູ້ໃດຮັບໃຊ້ພຣະເຈົ້າ ແລະ ຜູ້ໃດບໍ່ຮັບໃຊ້ພຣະອົງ. ໃນເວລານັ້ນການຖືຮັກສາວັນສະບາໂຕປອມຕາມກົດໝາຍຂອງລັດ ເຊິ່ງຂັດກັບພຣະບັນຍັດຂໍ້ທີສີ່ນັ້ນ ຈະເປັນການສະແດງຄວາມຈົງຮັກພັກດີຕໍ່ອຳນາດທີ່ຕໍ່ຕ້ານພຣະເຈົ້າ. ໃນຂະນະດຽວກັນ ການຖືຮັກສາວັນສະບາໂຕທີ່ແທ້ຈິງດ້ວຍການປະຕິບັດຕາມພຣະບັນຍັດຂອງພຣະອົງ ກໍເປັນຫຼັກຖານຂອງຄວາມຈົງຮັກພັກດີຕໍ່ພຣະຜູ້ສ້າງ. ຄົນກຸ່ມໜຶ່ງຍອມຮັບສັນຍາລັແຫ່ງການຍອມຈຳນົນຕໍ່ອຳນາດຝ່າຍໂລກ ຈຶ່ງຮັບເອົາເຄື່ອງໝາຍຂອງສັດຮ້າຍ. ສ່ວນອີກກຸ່ມໜຶ່ງເລືອກເອົາສັນຍາລັກແຫ່ງຄວາມຈົງຮັກພັກດີຕໍ່ສິດອຳນາດຂອງພຣະເຈົ້າ ຈຶ່ງຮັບເອົາຕາປະທັບຂອງພຣະອົງ. {GC 605.2}

## {GC 605.3}

ກ່ອນໜ້ານັ້ນ ຜູ້ທີ່ປະກາດຄວາມຈິງເລື່ອງຂ່າວທູດສະຫວັນອົງທີສາມມັກຖືກເບິ່ງວ່າເປັນກະຕ່າຍຕື່ນຕູມ. ຄຳພະຍາກອນຂອງພວກເຂົາທີ່ວ່າ ສະຫະລັດອາເມຣິກາຈະກາຍເປັນປະເທດທີ່ບໍ່ຍອມຮັບເສລີພາບທາງສາສະໜາ ແລະ ອຳນາດລັດກັບຄຣິສຕະຈັກຈະຮ່ວມມືກັນຂົ່ມເຫັງຜູ້ທີ່ຖືຮັກສາພຣະບັນຍັດຂອງພຣະເຈົ້ານັ້ນ ຖືກຕີຕາວ່າເປັນເລື່ອງເຫຼວໄຫຼທີ່ບໍ່ມີມູນຄວາມຈິງ. ຄົນກໍພາກັນຢືນຢັນວ່າອາເມຣິກາຈະບໍ່ມີວັນປ່ຽນແປງຈາກສິ່ງທີ່ເຄີຍເປັນມາ ຄືຈະບໍ່ມີວັນປະຖິ້ມການປົກປ້ອງເສລີພາບທາງສາສະໜາ. ແຕ່ເມື່ອປະເດັນການບັງຄັບໃຫ້ຖືວັນອາທິດໄດ້ຮັບການຖົກຖຽງກັນຢ່າງກວ້າງຂວາງ ເຫດການທີ່ຄົນເຄີຍສົງໄສ ແລະ ບໍ່ຍອມເຊື່ອມາເປັນເວລາດົນນານນັ້ນກໍປາກົດວ່າໃກ້ເຂົ້າມາ ເຮັດໃຫ້ການປະກາດຂ່າວທູດສະຫວັນອົງທີສາມຈະເກີດຜົນຢ່າງທີ່ບໍ່ເຄີຍເປັນມາກ່ອນ. {GC 605.3}

## {GC 606.1}

ໃນທຸກຍຸກທຸກສະໄໝ ພຣະເຈົ້າຊົງສົ່ງຜູ້ຮັບໃຊ້ຂອງພຣະອົງມາຕັກເຕືອນເລື່ອງຄວາມບາບທີ່ມີຢູ່ໃນໂລກ ແລະ ໃນຄຣິສຕະຈັກ. ເຖິງຢ່າງໃດກໍຕາມ ຜູ້ຄົນຢາກຟັງແຕ່ຖ້ອຍຄຳທີ່ນຸ່ມນວນ ແລະ ບໍ່ຍອມຮັບເອົາຄວາມຈິງອັນບໍລິສຸດທີ່ບໍ່ມີການແຕ່ງເຕີມ. ນັກປະຕິຮູບຫຼາຍຄົນເມື່ອເລີ່ມວຽກງານກໍຕັ້ງໃຈທີ່ຈະໃຊ້ຄວາມລະມັດລະວັງເປັນພິເສດໃນການຕໍ່ຕ້ານຄວາມບາບໃນຄຣິສຕະຈັກ ແລະ ໃນປະເທດຂອງຕົນ. ພວກເຂົາຫວັງວ່າແບບຢ່າງຂອງການດຳລົງຊີວິດຢ່າງບໍລິສຸດຈະນຳພາຜູ້ຄົນກັບຄືນມາຫາຄຳສອນໃນພຣະຄຳພີ. ແຕ່ພຣະວິນຍານຂອງພຣະເຈົ້າຊົງດົນບັນດານໃຈພວກເຂົາເໝືອນດັ່ງຄັ້ງທີ່ພຣະອົງຊົງໂດນໃຈເອລີຢາໃຫ້ຕຳໜິກະສັດຜູ້ຊົ່ວຮ້າຍ ແລະ ປະຊາຊົນທີ່ປະຖິ້ມຄວາມເຊື່ອ. ພວກເຂົາບໍ່ສາມາດຢັບຢັ້ງຕົນເອງຈາກການປະກາດຖ້ອຍຄຳທີ່ຈະແຈ້ງຈາກພຣະຄຳພີ ແມ່ນແຕ່ຄຳສອນທີ່ພວກເຂົາເຄີຍບໍ່ກ້າເວົ້າກໍໄດ້ເວົ້າອອກມາ. ພຣະເຈົ້າຊົງກະຕຸ້ນພວກເຂົາໃຫ້ປະກາດຄວາມຈິງຢ່າງກະຕືລືລົ້ນ ແລະ ເຕືອນຜູ້ຄົນໃຫ້ລະວັງອັນຕະລາຍ. ພວກເຂົາປະກາດຖ້ອຍຄຳທີ່ພຣະຜູ້ເປັນເຈົ້າປະທານໃຫ້ໂດຍບໍ່ຢ້ານຜົນທີ່ຈະຕາມມາ, ປະຊາຊົນຈຶ່ງໄດ້ຟັງຄຳຕັກເຕືອນ. {GC 606.1}

## {GC 606.2}

ດ້ວຍເຫດນີ້ ຂ່າວຂອງທູດສະຫວັນອົງທີສາມຈະຖືກປະກາດອອກໄປ. ເມື່ອເຖິງເວລາທີ່ຈະປະກາດຂ່າວນີ້ດ້ວຍຣິດເດດອັນຍິ່ງໃຫຍ່, ພຣະເຈົ້າຈະຊົງໃຊ້ຄົນທີ່ຖ່ອມຕົວ ແລະ ອຸທິດຖວາຍຕົນເພື່ອຮັບໃຊ້ພຣະອົງ. ຄຸນນະສົມບັດຂອງຜູ້ປະກາດເຫຼົ່ານີ້ຈະມາຈາກການຖືກເຈີມດ້ວຍພຣະວິນຍານບໍລິສຸດຫຼາຍກວ່າຈາກການສຶກສາຮ່ຳຮຽນໃນສະຖາບັນການສຶກສາ. ພຣະວິນຍານຈະຊົງກະຕຸ້ນຜູ້ທີ່ມີຄວາມເຊື່ອ ແລະ ອຸທິດຕົນໃນການອະທິຖານໃຫ້ອອກໄປດ້ວຍຄວາມກະຕືລືລົ້ນ ແລະ ປ່າວປະກາດພຣະຄຳທີ່ພຣະເຈົ້າປະທານໃຫ້. ຄວາມບາບຂອງບາບີໂລນຈະຖືກເປີດໂປງ. ປະຊາຊົນຈະເຫັນຢ່າງຈະແຈ້ງເຖິງຜົນຮ້າຍອັນໜ້າຢ້ານຂອງການໃຊ້ອຳນາດລັດບັງຄັບໃຫ້ປະຕິບັດຕາມຂໍ້ກຳນົດຂອງຄຣິສຕະຈັກ, ການແຜ່ຂະຫຍາຍຂອງລັດທິຕິດຕໍ່ກັບວິນຍານ ແລະ ການເຕີບໃຫຍ່ຂະຫຍາຍຕົວຢ່າງໄວວາ ແລະ ລັບໆ ຂອງລະບອບສັນຕະປາປາ. ຄົນທັງຫຼາຍຈະຕື່ນຕົວເມື່ອໄດ້ຍິນຄຳຕັກເຕືອນອັນເຄັ່ງຂຶມເຫຼົ່ານີ້. ຄົນຈຳນວນຫຼວງຫຼາຍຈະພາກັນຟັງຂ່າວສານເຊິ່ງບໍ່ເຄີຍໄດ້ຍິນມາກ່ອນ. ພວກເຂົາຈະປະຫຼາດໃຈເມື່ອໄດ້ຍິນວ່າ ບາບີໂລນໝາຍເຖິງຄຣິສຕະຈັກທີ່ໄດ້ຫຼົ້ມລົງຍ້ອນຄວາມຜິດບາບ ແລະ ການປະຕິເສດຄວາມຈິງທີ່ພຣະເຈົ້າຊົງສົ່ງມາຈາກສະຫວັນ. ເມື່ອຜູ້ຄົນໄປຫາອາຈານເກົ່າ ແລະ ຕັ້ງຄຳຖາມດ້ວຍຄວາມຢາກຮູ້ຢ່າງແຮງກ້າວ່າ, “ເລື່ອງເຫຼົ່ານີ້ເປັນຈິງບໍ?” ພວກອາຈານກໍເລົ່າເລື່ອງນິຍາຍ ແລະ ເວົ້າແຕ່ສິ່ງທີ່ມ່ວນຫູ ເພື່ອລະງັບຄວາມຢ້ານກົວ ແລະ ສະຫງົບຈິດສຳນຶກທີ່ຖືກປຸກໃຫ້ຕື່ນ. ແຕ່ຫຼາຍຄົນຖືວ່າຄຳເວົ້າຂອງມະນຸດບໍ່ພຽງພໍ ຈຶ່ງຂໍຫຼັກຖານຈາກພຣະຄຳພີ. ເມື່ອອາຈານທີ່ມີຊື່ສຽງເຫັນວ່າມີຄົນບໍ່ຟັງຄຳຊີ້ແຈງຂອງຕົນ ພວກເຂົາກໍຈະເກີດຄວາມຄຽດແຄ້ນຄືກັນກັບພວກຟາຣີຊາຍໃນສະໄໝກ່ອນ ແລະຈະກ່າວຫາຂ່າວສານນີ້ວ່າມາຈາກຊາຕານ ທັງຈະຈະຍຸຍົງຜູ້ທີ່ຮັກການເຮັດບາບໃຫ້ຂົ່ມເຫັງຜູ້ປະກາດຂ່າວນັ້ນ. {GC 606.2}

## {GC 607.1}

ໃນຂະນະທີ່ຄວາມຂັດແຍ້ງເລື່ອງວັນສະບາໂຕຂະຫຍາຍເຂົ້າສູ່ພື້ນທີ່ໃໝ່ ແລະ ມີການປະກາດໃຫ້ຄົນທັງຫຼາຍເອົາໃຈໃສ່ພຣະບັນຍັດຂອງພຣະເຈົ້າທີ່ຖືກຢຽບຢ່ຳນັ້ນ, ຊາຕານກໍຈະເຄື່ອນໄຫວຢ່າງເຕັມທີ່. ຣິດອຳນາດທີ່ມາພ້ອມກັບຂ່າວສານນີ້ມີແຕ່ຈະເຮັດໃຫ້ຜູ້ທີ່ຕໍ່ຕ້ານຍິ່ງມີຄວາມຄຽດແຄ້ນຂຶ້ນ. ພວກສາສະໜາຈານຈະພະຍາຍາມສຸດຄວາມສາມາດເພື່ອປິດກັ້ນແສງສະຫວ່າງ ບໍ່ໃຫ້ສ່ອງເຖິງຝູງແກະຂອງຕົນ. ພວກເຂົາຈະໃຊ້ທຸກວິທີທາງເທົ່າທີ່ເຮັດໄດ້ເພື່ອລະງັບການສົນທະນາກ່ຽວກັບປະເັດນສຳຄັນເຫຼົ່ານີ້. ຄຣິສຕະຈັກຈະຮ້ອງຂໍຄວາມຊ່ວຍເຫຼືອຈາກອຳນາດການປົກຄອງ ເຊິ່ງໃນວຽກງານນີ້ ທັງກາໂຕລິກ ແລະ ໂປຣແຕັສຕັງກໍຈະຮ່ວມໄມ້ຮ່ວມມືກັນ. ເມື່ອຂະບວນການບັງຄັບໃຫ້ຖືວັນອາທິດນັບມື້ຍິ່ງມີຄວາມກ້າຫານເດັດດ່ຽວຂຶ້ນ, ຈະມີການອອກກົດໝາຍຕໍ່ຕ້ານຜູ້ທີ່ຖືຮັກສາພຣະບັນຍັດ. ພວກເຂົາຈະຖືກຂົ່ມຂູ່ວ່າ ຖ້າບໍ່ເຊື່ອຟັງກໍຈະຖືກປັບໄໝ ແລະ ຈຳຄຸກ. ບາງຄົນຈະຖືກລໍ້ລວງດ້ວຍຕຳແໜ່ງສູງ, ລາງວັນ ແລະ ຜົນປະໂຫຍດຕ່າງໆ ເພື່ອໃຫ້ປະຖິ້ມຄວາມເຊື່ອ. ແຕ່ພວກເຂົາຈະຕອບຢ່າງໝັ້ນຄົງວ່າ: “ຈົ່ງຊີ້ຄວາມຜິດຂອງພວກເຮົາຈາກພຣະຄຳຂອງພຣະເຈົ້າ” ເຊິ່ງເປັນຄຳຮ້ອງຂໍແບບດຽວກັບທີ່ລູເທີເຄີຍກ່າວໄວ້ໃນສະຖານະການທີ່ຄ້າຍຄືກັນ. ຜູ້ທີ່ຖືກນຳຂຶ້ນສານຈະປົກປ້ອງຄວາມຈິງດ້ວຍຄວາມໜັກແໜ້ນໝັ້ນຄົງ ແລະ ບາງຄົນທີ່ໄດ້ຍິນກໍຈະຕັດສິນໃຈຖືຮັກສາພຣະບັນຍັດທັງໝົດຂອງພຣະເຈົ້າ. ດ້ວຍເຫດນີ້, ແສງແຫ່ງຄວາມຈິງຈຶ່ງຈະສ່ອງໄປເຖິງຄົນຈຳນວນຫຼວງຫຼາຍທີ່ບໍ່ເຄີຍມີໂອກາດຮູ້ຈັກມາກ່ອນ. {GC 607.1}

## {GC 608.1}

ຜູ້ທີ່ປະຕິບັດຕາມພຣະຄຳຂອງພຣະເຈົ້າດ້ວຍຄວາມຈິງໃຈຈະຖືກກ່າວຫາວ່າເປັນພວກກະບົດ. ພໍ່ແມ່ບາງຄົນຈະຖືກຊາຕານຄອບງຳຈິດໃຈໃຫ້ມືດບອດ ຈົນພວກເຂົາຈະປະຕິບັດຕໍ່ລູກທີ່ເຊື່ອຢ່າງໂຫດຮ້າຍ ແລະ ເຂັ້ມງວດ; ສ່ວນເຈົ້ານາຍບາງຄົນຈະກົດຂີ່ຄົນໃຊ້ທີ່ຖືຮັກສາພຣະບັນຍັດ. ຄວາມຮັກຈະເຢັນລົງ, ລູກຫຼານຈະຖືກຕັດສິດຈາກມໍລະດົກ ແລະ ຖືກໄລ່ອອກຈາກເຮືອນ. ຄຳເວົ້າຂອງອາຈານໂປໂລຈະສຳເລັດຕາມຕົວອັກສອນທີ່ວ່າ: “ຜູ້ໃດກໍຕາມທີ່ປາຖະໜາຈະດຳເນີນຊີວິດຕາມທາງຂອງພຣະເຈົ້າໃນພຣະຄຣິສເຈົ້າເຢຊູນັ້ນກໍຈະຖືກຂົ່ມເຫັງ.” (2 ຕີໂມທຽວ 3:12 LCV). ເມື່ອຜູ້ປົກປ້ອງຄວາມຈິງປະຕິເສດທີ່ຈະນັບຖືວັນອາທິດເປັນວັນສະບາໂຕ, ບາງຄົນຈະຖືກຈັບເຂົ້າຄຸກ, ບາງຄົນຈະຖືກເນລະເທດ ແລະ ບາງຄົນຈະຖືກປະຕິບັດເໝືອນຂ້າທາດ. ສຳລັບສະຕິປັນຍາຂອງມະນຸດແລ້ວ ສິ່ງເຫຼົ່ານີ້ເບິ່ງຄືວ່າເປັນໄປບໍ່ໄດ້, ແຕ່ຈະມີເຫດການແປກປະຫຼາດເກີດຂຶ້ນ ເມື່ອພຣະວິນຍານຂອງພຣະເຈົ້າທີ່ຄອຍຢັບຢັ້ງຢູ່ນັ້ນຖືກຖອນອອກຈາກມະນຸດ ແລະ ພວກເຂົາຢູ່ພາຍໃຕ້ການຄວບຄຸມຂອງຊາຕານຜູ້ທີ່ກຽດຊັງພຣະບັນຍັດຂອງພຣະເຈົ້າ. ໃຈມະນຸດຈະໂຫດຮ້າຍທາລຸນແທ້ ຖ້າບໍ່ມີຮັກຂອງພຣະເຈົ້າ ຫຼື ຄວາມຢຳເກງໃນພຣະອົງ. {GC 608.1}

## {GC 608.2}

ເມື່ອພາຍຸນັ້ນກຳລັງໃກ້ເຂົ້າມາ, ຄົນຈຳນວນຫຼາຍທີ່ເຄີຍອ້າງວ່າເຊື່ອໃນຂ່າວຂອງທູດສະຫວັນອົງທີສາມ ແຕ່ບໍ່ໄດ້ຮັບການຊຳລະໃຫ້ບໍລິສຸດໂດຍການເຊື່ອຟັງຄວາມຈິງ ກໍຈະປະຖິ້ມຈຸດຢືນຂອງຕົນ ແລະ ເຂົ້າຮ່ວມກັບຝ່າຍຕໍ່ຕ້ານ. ພວກເຂົາໄດ້ຮ່ວມກັບຊາວໂລກ ແລະ ມີແນວຄິດແບບຊາວໂລກ ຈຶ່ງເຮັດໃຫ້ພວກເຂົາມີທັດສະນະຄ້າຍຄືກັບຊາວໂລກໃນເກືອບທຸກເລື່ອງ. ເມື່ອເວລາແຫ່ງການທົດສອບມາເຖິງ, ພວກເຂົາກໍພ້ອມທີ່ຈະເລືອກທາງທີ່ງ່າຍ ແລະ ເປັນທີ່ນິຍົມຂອງຄົນສ່ວນໃຫຍ່. ຄົນທີ່ມີພອນສະຫວັນໃນການເວົ້າຈາ ແລະ ເຄີຍຊົມຊື່ນຍິນດີໃນຄວາມຈິງ ກໍຈະກັບໃຊ້ຄວາມສາມາດຂອງຕົນເພື່ອຫຼອກລວງ ແລະ ຊັກຈູງຄົນໃຫ້ຫຼົງທາງ. ພວກເຂົາຈະກາຍເປັນສັດຕູທີ່ຮ້າຍກາດທີ່ສຸດຕໍ່ພີ່ນ້ອງເກົ່າ. ເມື່ອຜູ້ຖືຮັກສາວັນສະບາໂຕຖືກນຳໄປຂຶ້ນສານເພື່ອຕອບຄຳຖາມກ່ຽວກັບຄວາມເຊື່ອຂອງຕົນ, ຄົນເຫຼົ່ານີ້ທີ່ປະຖິ້ມຄວາມເຊື່ອກໍຈະເປັນເຄື່ອງມືທີ່ມີປະສິດທິພາບທີ່ສຸດຂອງຊາຕານໃນການບິດເບືອນຄວາມຈິງ ແລະ ກ່າວຫາຜູ້ທີ່ສັດຊື່. ພວກເຂົາຈະໃຫ້ການເທັດ ແລະ ຈະໃສ່ຮ້າຍປ້າຍສີເພື່ອຍຸຍົງຝ່າຍອຳນາດການປົກຄອງໃຫ້ໃຫ້ຕໍ່ຕ້ານຄົນທີ່ຮັກສາວັນສະບາໂຕ. {GC 608.2}

## {GC 608.3}

ໃນເວລາແຫ່ງການກົດຂີ່ຂົ່ມເຫັງນີ້ ຄວາມເຊື່ອຂອງຜູ້ຮັບໃຊ້ຂອງພຣະເຈົ້າຈະຖືກທົດສອບ. ພວກເຂົາໄດ້ຕັກເຕືອນຢ່າງສັດຊື່ ໂດຍເພິ່ງພາແຕ່ພຣະເຈົ້າ ແລະ ພຣະຄຳຂອງພຣະອົງເທົ່ານັ້ນ. ພຣະວິນຍານຂອງພຣະເຈົ້າຊົງດົນໃຈພວກເຂົາໃຫ້ປະກາດ. ພຣະວິນຍານບໍລິສຸດຊົງຂັບເຄື່ອນພວກເຂົາດ້ວຍຄວາມກະຕືລືລົ້ນອັນບໍລິສຸດ ແລະ ແຮງກ້າ, ພວກເຂົາຈຶ່ງເລີ່ມປະຕິບັດໜ້າທີ່ໂດຍບໍ່ໄດ້(ຄິດໄລ່/ຄິດຄຳນວນ)ເຖິງຜົນທີ່ຈະຕາມມາຈາກການນຳເອົາພຣະຄຳຂອງພຣະເຈົ້າໄປປະກາດແກ່ປະຊາຊົນ. ພວກເຂົາບໍ່ໄດ້ຄຳນຶງເຖິງເລື່ອງຜົນປະໂຫຍດ ຫຼື ພະຍາຍາມຮັກສາຊື່ສຽງ ຫຼື ຊີວິດຂອງຕົນ. ແຕ່ເມື່ອພາຍຸແຫ່ງການຕໍ່ຕ້ານ ແລະ ການປະນາມຕິຕຽນພັດໂຈມຕີໃສ່ພວກເຂົາ, ບາງຄົນເຖິງກັບຕົກຕະລຶງ ຈົນແທບຈະຮ້ອງອອກມາວ່າ: “ຖ້າພວກເຮົາຮູ້ເຖິງຜົນທີ່ຈະຕາມມາຈາກການປະກາດນັ້ນ, ພວກເຮົາກໍຄົງຈະມິດງຽບໄວ້.” ຄວາມຫຍຸ້ງຍາກອ້ອມຮອບພວກເຂົາແປດດ້ານ ແລະ ຊາຕານກໍໂຈມຕີພວກເຂົາດ້ວຍການລໍ້ລວງຢ່າງຮ້າຍແຮງ. ວຽກງານປະກາດທີ່ພວກເຂົາລົງມືເຮັດນັ້ນເບິ່ງຄືວ່າຈະເກີນກຳລັງຂອງພວກເຂົາຫຼາຍ. ຄົນສັດຊື່ເຫຼົ່ານີ້ຖືກຂົ່ມຂູ່ວ່າຈະຖືກທຳລາຍ. ຄວາມກະຕືລືລົ້ນທີ່(ເຄີຍມີ/ຜ່ານມາ)ກໍຫາຍໄປ, ເຖິງຢ່າງໃດກໍຕາມ ພວກເຂົາກໍບໍ່ສາມາດຖອຍກັບຄືນໄດ້. ແລ້ວເມື່ອຮູ້ສຶກວ່າຕົນບໍ່ມີກຳລັງ ຫຼື ຄວາມສາມາດທີ່ຈະເຮັດຫຍັງໄດ້ເລີຍ, ພວກເຂົາກໍໄດ້ເຂົ້າໄປລີ້ໄພໃນພຣະເຈົ້າຜູ້ຊົງຣິດເຂັ້ມແຂງເພື່ອຂໍກຳລັງ. ຜູ້ຮັບໃຊ້ຂອງພຣະອົງລະນຶກໄດ້ວ່າຖ້ອຍຄຳທີ່ພວກເຂົາປະກາດນັ້ນບໍ່ແມ່ນຄຳເວົ້າຂອງພວກເຂົາເອງ, ແຕ່ເປັນພຣະຄຳຂອງພຣະເຈົ້າຜູ້ຊົງສັ່ງໃຫ້ພວກເຂົາປະກາດຕັກເຕືອນ. ພຣະເຈົ້າຊົງໃສ່ຄວາມຈິງໄວ້ໃນໃຈຂອງບັນດາຜູ້ຮັບໃຊ້ເຫຼົ່ານີ້, ພວກເຂົາຈຶ່ງບໍ່ສາມາດເກັບງຳໄວ້ບໍ່ປະກາດອອກໄປ. {GC 608.3}

## {GC 609.1}

ຜູ້ຮັບໃຊ້ຂອງພຣະເຈົ້າໃນອະດີດກໍໄດ້ຜ່ານຄວາມທົດລອງເຊັ່ນດຽວກັນນີ້. ໄວຄຼິບ, ຮັສ, ລູເທີ, ທິນແດວ, ແບກສະເຕີ ແລະ ເວສະລີ ໄດ້ຮຽກຮ້ອງໃຫ້ທົດສອບຫຼັກຄຳສອນທຸກຢ່າງດ້ວຍພຣະຄຳພີ ແລະ ປະກາດວ່າພວກເຂົາຈະປະຖິ້ມທຸກສິ່ງທີ່ຂັດກັບພຣະຄຳພີ. ເຖິງວ່າພວກເຂົາຖືກກົດຂີ່ຂົ່ມເຫັງຢ່າງບໍ່ປານີ, ແຕ່ຜູ້ຮັບໃຊ້ເຫຼົ່ານີ້ກໍຍັງສືບຕໍ່ປະກາດຄວາມຈິງໂດຍບໍ່ຢຸດບໍ່ເຊົາ. ໃນປະຫວັດສາດຂອງຄຣິສຕະຈັກ, ແຕ່ລະຍຸກສະໄໝມີຄວາມຈິງພິເສດທີ່ເໝາະສົມກັບຄວາມຈຳເປັນຂອງໄພ່ພົນຂອງພຣະເຈົ້າໃນເວລານັ້ນ. ທຸກຄັ້ງທີ່ມີການປະກາດຄວາມຈິງໃໝ່ ຄວາມຈິງນັ້ນຈະຖືກກຽດຊັງ ແລະ ຕໍ່ຕ້ານ, ຜູ້ທີ່ຮັບເອົາຄວາມຈິງນັ້ນກໍຖືກທົດລອງ ແລະ ຖືກທົດສອບຄວາມເຊື່ອ. ພຣະເຈົ້າປະທານຄວາມຈິງພິເສດເພື່ອຊ່ວຍໄພ່ພົນຂອງພຣະອົງໃນຍາມວິກິດ. ໃຜຈະກ້າປະຕິເສດບໍ່ປະກາດຄວາມຈິງນັ້ນ? ພຣະອົງຊົງບັນຊາໃຫ້ຜູ້ຮັບໃຊ້ຂອງພຣະອົງປະກາດຄຳເຊື້ອເຊີນແຫ່ງພຣະຄຸນເທື່ອສຸດທ້າຍໃຫ້ແກ່ຊາວໂລກ. ພວກເຂົາຈະມິດງຽບບໍ່ໄດ້ ເພາະຈະເປັນອັນຕະລາຍຕໍ່ຈິດວິນຍານຂອງພວກເຂົາເອງ. ທູດຂອງພຣະຄຣິສບໍ່ຈຳເປັນຕ້ອງກັງວົນເຖິງຜົນທີ່ຈະເກີດຂຶ້ນ, ພວກເຂົາພຽງແຕ່ເຮັດໜ້າທີ່ຂອງຕົນ ແລະ ມອບຜົນໄວ້ກັບພຣະເຈົ້າ. {GC 609.1}

## {GC 610.1}

ເມື່ອການຕໍ່ຕ້ານທະວີຄວາມຮຸນແຮງຂຶ້ນ, ບັນດາຜູ້ຮັບໃຊ້ຂອງພຣະເຈົ້າກໍຮູ້ສຶກສັບສົນອີກຄັ້ງ ເພາະເບິ່ງຄືວ່າພວກເຂົາເປັນຕົ້ນເຫດຂອງວິກິດນີ້. ເຖິງຢ່າງໃດກໍຕາມ, ທັງຈິດສຳນຶກຂອງຕົນ ແລະ ພຣະຄຳຂອງພຣະເຈົ້າລ້ວນແຕ່ຢືນຢັນວ່າແນວທາງຂອງພວກເຂົາຖືກຕ້ອງແລ້ວ. ເຖິງແມ່ນວ່າການທົດລອງຍັງສືບຕໍ່ ແຕ່ພວກເຂົາກໍໄດ້ຮັບກຳລັງທີ່ຈະອົດທົນຕໍ່ສິ່ງເຫຼົ່ານັ້ນ. ການຕໍ່ສູ້ນັບມື້ນັບເຂັ້ມຂຸ້ນ ແລະ ຮຸນແຮງຂຶ້ນ, ແຕ່ຄວາມເຊື່ອ ແລະ ຄວາມກ້າຫານຂອງພວກເຂົາກໍເພີ່ມຂຶ້ນຕາມສະພາບການ. ຄຳພະຍານຂອງພວກເຂົາຄື: “ພວກເຮົາບໍ່ກ້າປ່ຽນແປງພຣະຄຳຂອງພຣະເຈົ້າ ດ້ວຍການແບ່ງແຍກພຣະບັນຍັດອັນສັກສິດຂອງພຣະອົງ. ພວກເຮົາບໍ່ກ້າເອີ້ນພາກສ່ວນໜຶ່ງວ່າສຳຄັນ ແລະ ອີກພາກສ່ວນໜຶ່ງວ່າບໍ່ສຳຄັນ ເພື່ອຈະໄດ້ຮັບຄວາມນິຍົມຊົມຊອບຈາກຊາວໂລກ. ພຣະເຈົ້າຜູ້ທີ່ພວກເຮົາຮັບໃຊ້ຢູ່ນັ້ນຊົງສາມາດຊ່ວຍກອບກູ້ພວກເຮົາໄດ້. ພຣະຄຣິສຊົງມີໄຊຊະນະຕໍ່ອຳນາດທັງປວງຂອງໂລກແລ້ວ, ແລ້ວພວກເຮົາຈະຢ້ານໂລກທີ່ປະລາໄຊແລ້ວນີ້ຢູ່ບໍ?” {GC 610.1}

## {GC 610.2}

ການຂົ່ມເຫັງໃນຮູບແບບຕ່າງໆ ແມ່ນການສະແດງອອກຂອງຫຼັກການທີ່ຈະມີຢູ່ຕາບໃດທີ່ຊາຕານຍັງມີຢູ່ ແລະ ຕາບໃດທີ່ຄຣິສຕະສາສະໜາຍັງມີພະລັງຣິດເດດ. ບໍ່ມີຜູ້ໃດທີ່ສາມາດຮັບໃຊ້ພຣະເຈົ້າໄດ້ໂດຍບໍ່ປຸກພັກພວກມານຮ້າຍໃຫ້ລຸກຂຶ້ນຕໍ່ຕ້ານ. ພວກວິນຍານຊົ່ວຈະໂຈມຕີລາວ ເພາະມັນຢ້ານວ່າອິດທິພົນຂອງລາວຈະຊິງເອົາເຫຍື່ອໄປຈາກມືຂອງພວກມັນ. ຄົນຊົ່ວທີ່ຖືກຕຳນິຈາກແບບຢ່າງຊີວິດຂອງລາວຈະຮ່ວມມືກັບພວກວິນຍານຊົ່ວ ເພື່ອລໍ້ລວງລາວໃຫ້ຫ່າງຈາກພຣະເຈົ້າ. ເມື່ອວິທີເຫຼົ່ານີ້ບໍ່ສຳເລັດຜົນ, ພວກມັນກໍໃຊ້ອຳນາດບີບບັງຄັບເພື່ອຄວບຄຸມຈິດສຳນຶກ. {GC 610.2}

## {GC 610.3}

ຕາບໃດທີ່ພຣະເຢຊູຍັງເປັນຜູ້ອ້ອນວອນແທນມະນຸດໃນສະຖານນະມັດສະການເບື້ອງເທິງ, ພຣະວິນຍານບໍລິສຸດກໍຍັງມີອິດທິພົນຢັບຢັ້ງບັນດາຜູ້ປົກຄອງ ແລະ ປະຊາຊົນ. ພຣະວິນຍານຍັງຄວບຄຸມກົດໝາຍບ້ານເມືອງໃນລະດັບໜຶ່ງ. ຖ້າບໍ່ມີກົດໝາຍເຫຼົ່ານີ້ ສະພາບຂອງໂລກຄົງຈະເລວຮ້າຍກວ່າທີ່ເປັນຢູ່ໃນປັດຈຸບັນ. ເຖິງແມ່ນວ່າຜູ້ປົກຄອງຫຼາຍຄົນເປັນຜູ້ຮັບໃຊ້ທີ່ຫ້າວຫັນຂອງຊາຕານ, ແຕ່ພຣະເຈົ້າກໍຍັງມີຜູ້ຮັບໃຊ້ຂອງພຣະອົງຢູ່ທ່າມກາງບັນດາຜູ້ນຳເຫຼົ່ານີ້. ຊາຕານຊັກຈູງຜູ້ຮັບໃຊ້ຂອງມັນໃຫ້ສະເໜີມາດຕະການຕ່າງໆ ທີ່ຈະກີດກັ້ນຂັດຂວາງວຽກງານຂອງພຣະເຈົ້າ ແຕ່ບັນດານັກການເມືອງທີ່ຢຳເກງພຣະເຈົ້າໄດ້ຮັບການດົນໃຈຈາກທູດສະຫວັນບໍລິສຸດໃຫ້ຕໍ່ຕ້ານຂໍ້ສະເໜີດັ່ງກ່າວດ້ວຍເຫດຜົນທີ່ບໍ່ມີໃຜສາມາດໂຕ້ຕອບໄດ້. ດ້ວຍເຫດນີ້ ຄົນຈຳນວນໜ້ອຍຈຶ່ງສາມາດສະກັດກັ້ນກະແສຊົ່ວຮ້າຍທີ່ໄຫຼແຮງນັ້ນໄວ້ໄດ້. ການຕໍ່ຕ້ານຂອງສັດຕູແຫ່ງຄວາມຈິງຈະຖືກຢັບຢັ້ງໄວ້ເພື່ອໃຫ້ຂ່າວຂອງທູດສະຫວັນອົງທີສາມສາມາດຖືກປະກາດອອກໄປ. ເມື່ອການເຕືອນຄັ້ງສຸດທ້າຍຖືກປະກາດອອກໄປ, ບັນດາຜູ້ນຳເຫຼົ່ານີ້ທີ່ພຣະເຈົ້າກຳລັງຊົງໃຊ້ຢູ່ກໍຈະໃຫ້ຄວາມສົນໃຈ ແລະ ບາງຄົນກໍຈະຮັບເອົາຄຳເຕືອນນັ້ນ ແລ້ວຈະຢືນຢູ່ຮ່ວມກັບປະຊາກອນຂອງພຣະເຈົ້າໃນຊ່ວງເວລາແຫ່ງຄວາມທຸກຍາກລຳບາກຄັ້ງໃຫຍ່. {GC 610.3}

## {GC 611.1}

ທູດສະຫວັນທີ່ເຂົ້າຮ່ວມໃນການປະກາດຂ່າວຂອງທູດສະຫວັນອົງທີສາມນັ້ນ ຈະເຮັດໃຫ້ແຜ່ນດິນໂລກທັງໝົດສະຫວ່າງດ້ວຍຣັດສະໝີພາບຂອງຕົນ. ຄຳພະຍາກອນໄດ້ບອກເຖິງວຽກງານທີ່ຈະແຜ່ຂະຫຍາຍໄປທົ່ວໂລກດ້ວຍຣິດອຳນາດອັນຍິ່ງໃຫຍ່ຢ່າງທີ່ບໍ່ເຄີຍມີມາກ່ອນ. ຂະບວນການປະກາດເລື່ອງການສະເດັດມາຂອງພຣະຄຣິສໃນລະຫວ່າງປີ 1840–44 ເປັນການສະແດງອອກອັນຮຸ່ງເຮືອງເຖິງຣິດອຳນາດຂອງພຣະເຈົ້າ. ຂ່າວຂອງທູດສະຫວັນອົງທຳອິດໄດ້ຖືກນຳໄປເຜີຍແຜ່ຢູ່ທຸກສູນປະກາດພຣະກິດຕິຄຸນໃນໂລກ ແລະ ໃນບາງປະເທດມີຄວາມສົນໃຈເລື່ອງສາສະໜາຢ່າງບໍ່ເຄີຍມີມາກ່ອນນັບຕັ້ງແຕ່ການປະຕິຮູບຄັ້ງໃຫຍ່ໃນສັດຕະວັດທີ 16 ເປັນຕົ້ນມາ. ແຕ່ຂະບວນການທີ່ຈະເກີດຂຶ້ນພາຍໃຕ້ຄຳເຕືອນສຸດທ້າຍຂອງທູດສະຫວັນອົງທີສາມຈະຍິ່ງໃຫຍ່ກວ່ານັ້ນອີກ. {GC 611.1}

## {GC 611.2}

ວຽກງານການປະກາດນີ້ຈະຄ້າຍຄືກັບເຫດການທີ່ເກີດຂຶ້ນໃນວັນເພັນເຕຄໍສະເຕ. ໃນຄາວກ່ອນນັ້ນ ພຣະເຈົ້າປະທານ “ຝົນຕົ້ນລະດູ” ຄືການຖອກເທພຣະວິນຍານບໍລິສຸດເມື່ອເລີ່ມຕົ້ນການປະກາດຂ່າວປະເສີດ ເພື່ອເຮັດໃຫ້ແກ່ນພືດທີ່ມີຄ່າງອກງາມຂຶ້ນ. ເຊັ່ນດຽວກັນ “ຝົນປາຍລະດູ” ກໍຈະຖືກຖອກເທລົງມາໃນຊ່ວງສຸດທ້າຍຂອງການປະກາດຂ່າວປະເສີດເພື່ອໃຫ້ຮວງຂ້າວສຸກພ້ອມເກັບກ່ຽວ. “ให้เรายอมรับรู้องค์พระผู้เป็นเจ้า ให้เราบากบั่นต่อไปเพื่อรู้จักพระองค์ ตราบเท่าที่ดวงตะวันขึ้นจากฟ้าฉันใด พระองค์จะทรงปรากฏพระองค์ฉันนั้น. “ໃຫ້ເຮົາຍອມຮັບຮູ້ອົງພຣະຜູ້ເປັນເຈົ້າ ໃຫ້ເຮົາບາກບັ່ນຕໍ່ໄປເພື່ອຮູ້ຈັກພຣະອົງ, ຕາບເທົ່າທີ່ດວງຕາເວັນຂຶ້ນຈາກຟ້າສັນໃດ ພຣະອົງຈະຊົງປາກົດພຣະອົງສັນນັ້ນ.” “ພຣະອົງຈະສະເດັດມາຫາເຮົາຄືຝົນ ດັ່ງຝົນປາຍລະດູກັບຕົ້ນລະດູທີ່ຫົດພື້ນແຜ່ນດິນ” (ໂຮເສຢາ 6:3 TNCV/ດັດແປງຈາກ TKJV). “ຊາວພູເຂົາຊີໂອນເອີຍ ຈົ່ງຊົມຊື່ນຍິນດີເຖີດ ຈົ່ງຊົມຊື່ນຍິນດີສຳລັບສິ່ງທີ່ພຣະເຈົ້າຢາເວ ພຣະເຈົ້າຂອງພວກເຈົ້າໄດ້ກະທຳນັ້ນ ສຳລັບພວກເຈົ້າພຣະອົງເທຝົນລົງຕາມທີ່ພວກເຈົ້າຕ້ອງການ ໃຫ້ຝົນຕົ້ນລະດູ ແລະ ປາຍລະດູຄືແຕ່ກ່ອນ.” (ໂຢເອນ 2:23). “ພຣະເຈົ້າຊົງກ່າວວ່າ, ໃນຍຸກສຸດທ້າຍນັ້ນ ເຮົາຈະຖອກເທພຣະວິນຍານຂອງເຮົາລົງໃສ່ມະນຸດທັງປວງ.” “ແລ້ວກໍຈະເປັນດັ່ງນີ້ ຄືບຸກຄົນໃດ ທີ່ຮ້ອງອອກພຣະນາມຂອງອົງພຣະຜູ້ເປັນເຈົ້າ ກໍຈະໄດ້ລອດພົ້ນ.” (ກິດຈະການ 2:17, 21). {GC 611.2}

## {GC 611.3}

ວຽກງານສຳຄັນແຫ່ງການປະກາດຂ່າວປະເສີດຈະບໍ່ສິ້ນສຸດລົງດ້ວຍການສະແດງອອກເຖິງຣິດອຳນາດຂອງພຣະເຈົ້າໜ້ອຍກວ່າເມື່ອສະໄໝເລີ່ມຕົ້ນການປະກາດ. ຄຳພະຍາກອນທີ່ສຳເລັດໃນການຖອກເທພຣະວິນຍານບໍລິສຸດໃນຝົນຕົ້ນລະດູເມື່ອເລີ່ມຕົ້ນການປະກາດຂ່າວປະເສີດນັ້ນ ຈະສຳເລັດອີກຄັ້ງໜຶ່ງດ້ວຍຝົນປາຍລະດູໃນຕອນສຸດທ້າຍ. ນີ້ແມ່ນ “ວາລະແຫ່ງການຟື້ນໃຈ” ທີ່ອັກຄະສາວົກເປໂຕໄດ້ກ່າວເຖິງເມື່ອເພິ່ນກ່າວວ່າ: “ສະນັ້ນຈົ່ງກັບໃຈໃໝ່ ແລະ ຫັນມາຫາພຣະເຈົ້າເພື່ອບາບທັງຫຼາຍຂອງທ່ານຈະຖືກລຶບລ້າງໄປ ແລະ ວາລະແຫ່ງການຟື້ນໃຈຈະມາຈາກອົງພຣະຜູ້ເປັນເຈົ້າ ແລະ ເພື່ອພຣະອົງຈະໄດ້ຊົງສົ່ງພຣະເຢຊູຜູ້ທີ່ຊົງແຕ່ງຕັ້ງໄວ້ໃຫ້ເປັນພຣະຄຣິສເພື່ອທ່ານທັງຫຼາຍມາ” (ກິດຈະການ 3:19, 20 TNCV). {GC 611.3}

## {GC 612.1}

ບັນດາຜູ້ຮັບໃຊ້ຂອງພຣະເຈົ້າທີ່ອຸທິດຕົນຈະອອກໄປປະກາດຂ່າວສານຈາກສະຫວັນຕາມບ່ອນຕ່າງໆ ຢ່າງຮີບດ່ວນ. ໃບໜ້າຂອງພວກເຂົາເຕັມໄປດ້ວຍແສງສະຫວ່າງ ແລະ ເປັ່ງປະກາຍດ້ວຍບໍລິສຸດ. ສຽງຄົນຈຳນວນຫຼາຍຈະປະກາດເຕືອນໃຫ້ດັງກ້ອງໄປທົ່ວແຜ່ນດິນໂລກ. ຈະມີການອັດສະຈັນເກີດຂຶ້ນ, ຄົນເຈັບຈະໄດ້ຮັບການປິ່ນປົວ ແລະ ຈະມີໝາຍສຳຄັນກັບການມະຫັດສະຈັນຢູ່ທ່າມກາງຜູ້ທີ່ເຊື່ອ. ຝ່າຍຊາຕານກໍຈະເຄື່ອນໄຫວເຊັ່ນກັນເຖິງກັບເຮັດໃຫ້ໄຟຕົກຈາກຟ້າຕໍ່ໜ້າມະນຸດເພື່ອຫຼອກລວງພວກເຂົາ (ເບິ່ງ ພຣະນິມິດ 13:13). ດ້ວຍເຫດນີ້, ມະນຸດສະໂລກຈຶ່ງຈະຕ້ອງເລືອກຢູ່ຝ່າຍໃດຝ່າຍໜຶ່ງ. {GC 612.1}

## {GC 612.2}

ຂ່າວສານນັ້ນສ່ວນຫຼາຍຈະບໍ່ໄດ້ຖືກເຜີຍແຜ່ດ້ວຍການອ້າງເຫດຜົນ ແຕ່ດ້ວຍການສຳນຶກຢ່າງເລິກເຊິ່ງທີ່ມາຈາກພຣະວິນຍານບໍລິສຸດ. ມີການອະທິບາຍເຫດຜົນຕ່າງໆ ຂອງຄວາມຈິງແລ້ວ ແລະ ເມັດພືດກໍໄດ້ຖືກຫວ່ານໄວ້ແລ້ວ, ບັດນີ້ມັນຈະງອກຂຶ້ນ ແລະ ເກີດຜົນ. ມີຜູ້ຄົນອ່ານສິ່ງພິມທີ່ພວກມິຊັນນາຣີໄດ້ແຈກຢາຍອອກໄປ, ຫຼາຍຄົນທີ່ປະທັບໃຈໃນສິ່ງທີ່ໄດ້ອ່ານນັ້ນກໍຍັງບໍ່ສາມາດເຂົ້າໃຈຄວາມຈິງຢ່າງຖ່ອງແທ້ ຫຼື ຖືກຂັກຂວາງບໍ່ໃຫ້ເຊື່ອຟັງຄວາມຈິງ. ບັດນີ້ແສງສະຫວ່າງໄດ້ສ່ອງແຈ້ງໄປທຸກບ່ອນ, ລູກຂອງພຣະເຈົ້າທີ່ຈິງໃຈກໍຕັດສາຍສຳພັນທີ່ຜູກມັດພວກເຂົາໄວ້. ສາຍສຳພັນທາງຄອບຄົວ ແລະ ຄວາມຜູກພັນກັບຄຣິສຕະຈັກເກົ່າບໍ່ສາມາດໜ່ວງໜ່ຽວພວກເຂົາໄວ້ໄດ້ອີກຕໍ່ໄປ ເພາະຄວາມຈິງມີຄ່າຫຼາຍກວ່າສິ່ງອື່ນໃດທັງໝົດ. ເຖິງແມ່ນວ່າມີການຮ່ວມມືກັນຕໍ່ຕ້ານຄວາມຈິງ, ແຕ່ຄົນຈຳນວນຫຼາຍກໍຍັງເຂົ້າມາຢືນຢູ່ຝ່າຍອົງພຣະຜູ້ເປັນເຈົ້າ. {GC 612.2}
