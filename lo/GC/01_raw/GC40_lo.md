---
chapter:
  number: 40
  title:
    lo: ພຣະເຈົ້າຊົງກອບກູ້ຄົນຂອງພຣະອົງ
    en: God’s People Delivered
---

## {GC 635.1}

### ແຜນການທຳລາຍຄົນຂອງພຣະເຈົ້າ

ເມື່ອກົດໝາຍບ້ານເມືອງບໍ່ປົກປ້ອງຜູ້ທີ່ຮັກສາພຣະບັນຍັດຂອງພຣະເຈົ້າອີກຕໍ່ໄປ, ຈະມີຂະບວນການທຳລາຍພວກເຂົາເກີດຂຶ້ນພ້ອມກັນໃນຫຼາຍປະເທດ. ເມື່ອເວລາທີ່ກຳນົດໄວ້ໃກ້ເຂົ້າມາ, ປະຊາຊົນຈະສົມຮູ້ຮ່ວມຄິດກັນເພື່ອກຳຈັດກຸ່ມຄົນທີ່ພວກເຂົາກຽດຊັງ. ພວກເຂົາຈະຕັດສິນໃຈໂຈມຕີໃນຄືນດຽວ ເພື່ອປິດປາກຜູ້ທີ່ຄັດຄ້ານ ແລະ ຕັກເຕືອນພວກເຂົາໄປຕະຫຼອດການ. {GC 635.1}

## {GC 635.2}

ໄພ່ພົນຂອງພຣະເຈົ້າຈຳນວນໜຶ່ງຖືກຂັງຢູ່ໃນຄຸກ, ບາງຄົນໄດ້ລີ້ໄປຢູ່ບ່ອນຫ່າງໄກໃນປ່າ ແລະ ເທິງພູ. ພວກເຂົາຍັງຄົງອ້ອນວອນຂໍການຄຸ້ມຄອງຈາກພຣະເຈົ້າ, ໃນຂະນະທີ່ກຸ່ມຄົນຖືອາວຸດທີ່ຖືກຊຸກຍູ້ໂດຍເຫຼົ່າຜີມານຮ້າຍກຳລັງກຽມການເຂັ່ນຂ້າ. ໃນຍາມຄັບຂັນທີ່ສຸດນີ້ເອງ, ພຣະເຈົ້າຂອງຊົນຊາດອິສຣາເອນຈະຊົງຊ່ວຍກູ້ໄພ່ພົນທີ່ພຣະອົງຊົງເລືອກໄວ້. ພຣະຜູ້ເປັນເຈົ້າຊົງກ່າວວ່າ: “ພວກເຈົ້າຜູ້ທີ່ເປັນປະຊາຊົນຂອງພຣະເຈົ້າ ຈະຊົມຊື່ນຍິນດີ ແລະ ຮ້ອງເພງດັ່ງໃນຕອນກາງຄືນທີ່ພວກເຈົ້າກິນລ້ຽງອັນບໍຣິສຸດ. ພວກເຈົ້າຈະມີຄວາມຊົມຊື່ນຍິນດີດັ່ງຄົນທີ່ຍ່າງໄປກັບສຽງດົນຕີ…ໄປສູ່ພູເຂົາຂອງພຣະເຈົ້າຢາເວ ສູ່ສິລາຂອງຊາດອິດສະຣາເອນ. ແລະພຣະເຈົ້າຢາເວຈະໃຫ້ທຸກຄົນໄດ້ຍິນສຽງອັນຊົງຣິດອຳນາດຂອງພຣະອົງ ແລະ ຊີມຣິດແຫ່ງຄວາມໂກດຮ້າຍຂອງພຣະອົງ. ມັນຈະມີແປວໄຟ, ພະຍຸຝົນ, ໝາກເຫັບ ແລະຫ່າຝົນຮໍ່າລົງມາ.” (ເອຊາຢາ 30:29–30). {GC 635.2}

## {GC 635.3}

ຝູງຊົນຄົນຊົ່ວກຳລັງຈະພຸ່ງເຂົ້າໃສ່ເຫຍື່ອຂອງພວກເຂົາ ພ້ອມທັງໂຮ່ຮ້ອງດ້ວຍດ້ວຍຄວາມຄາດຫວັງໃນໄຊຊະນະ ມີສຽງການເຍາະເຍີ້ຍ ແລະ ການປ້ອຍດ່າ. ແຕ່ທັນໃດນັ້ນ ຄວາມມືດອັນໜາທຶບກວ່າຄວາມມືດຂອງຍາມກາງຄືນກໍລົງມາປົກຄຸມທົ່ວແຜ່ນດິນ. ຈາກນັ້ນສາຍຮຸ້ງກໍປາກົດຂຶ້ນ ເຊິ່ງສ່ອງແສງດ້ວຍຣັດສະໝີພາບຈາກບັນລັງຂອງພຣະເຈົ້າ ພາດຜ່ານທົ່ວທ້ອງຟ້າ ແລະ ອ້ອມຮອບແຕ່ລະກຸ່ມທີ່ກຳລັງອະທິຖານຢູ່ນັ້ນ. ຝູງຊົນທີ່ຄຽດແຄ້ນກໍຢຸດຊະງັກໃນທັນທີ. ສຽງເຍາະເຍີ້ຍຂອງພວກເຂົາກໍມອດລົງ. ພວກເຂົາລືມຄົນທີ່ຕັ້ງໃຈຈະຂ້າດ້ວຍຄວາມໂຫດຮ້າຍ ແລ້ວກໍຫຼຽວເບິ່ງເຄື່ອງໝາຍແຫ່ງພັນທະສັນຍາຂອງພຣະເຈົ້າດ້ວຍຄວາມຢ້ານກົວຕົວສັ່ນ ແລະ ປາຖະໜາທີ່ຈະຫຼົບລີ້ຈາກແສງອັນເຈີດຈ້າຂອງມັນ. {GC 635.3}

## {GC 636.1}

ແລ້ວໄພ່ພົນຂອງພຣະເຈົ້າໄດ້ຍິນສຽງອັນໄພເລາະແຈ່ມແຈ້ງກ່າວວ່າ “ຈົ່ງເງີຍໜ້າຂຶ້ນ.” ເມື່ອພວກເຂົາຫຼຽວເບິ່ງທ້ອງຟ້າ ກໍເຫັນສາຍຮຸ້ງແຫ່ງພັນທະສັນຍາ. ເມກດຳອັນໜ້າຢ້ານທີ່ປົກຄຸມທ້ອງຟ້າໄດ້ແຍກອອກ ແລະ ຄືກັນກັບສະເຕຟາໂນພວກເຂົາເຫັນສະຫວັນ ແລະ ສະຫງ່າຣາສີຂອງພຣະເຈົ້າ ພ້ອມທ້ງບຸດມະນຸດປະທັບເທິງບັນລັງຂອງພຣະອົງ. ພວກເຂົາເຫັນຮອຍແຜຂອງພຣະເຢຊູ ແລະ ໄດ້ຍິນພຣະອົງທູນຂໍຕໍ່ພຣະບິດາຕໍ່ໜ້າບັນດາທູດສະຫວັນບໍຣິສຸດວ່າ: “ພຣະບິດາເຈົ້າເອີຍ, ຂ້ານ້ອຍປາຖະໜາໃຫ້ບັນດາຜູ້ທີ່ພຣະອົງໄດ້ມອບໃຫ້ແກ່ຂ້ານ້ອຍນັ້ນ ໄດ້ຢູ່ກັບຂ້ານ້ອຍໃນບ່ອນທີ່ຂ້ານ້ອຍຢູ່ ແລະ ໃຫ້ພວກເຂົາເຫັນສະຫງ່າຣາສີຂອງຂ້ານ້ອຍ, ສະຫງ່າຣາສີທີ່ພຣະອົງໄດ້ມອບໃຫ້ແກ່ຂ້ານ້ອຍ ເພາະພຣະອົງຮັກຂ້ານ້ອຍຕັ້ງແຕ່ກ່ອນທີ່ພຣະອົງສ້າງໂລກ.” (ໂຢຮັນ 17:24 LCV). ຈາກນັ້ນກໍມີສຽງອັນໄພເລາະແຫ່ງໄຊຊະນະດັງຂຶ້ນອີກວ່າ: “ພວກເຂົາມາແລ້ວ! ພວກເຂົາມາແລ້ວ! ບັນດາຜູ້ບໍຣິສຸດ, ບໍ່ມີຕຳໜິ ແລະ ບໍ່ມີມົນທິນ. ພວກເຂົາໄດ້ຮັກສາຄຳຂອງເຮົາດ້ວຍຄວາມອົດທົນພາກພຽນ, ຈາກນີ້ໄປພວກເຂົາຈະໄດ້ດຳເນີນຊີວິດຢູ່ທ່າມກາງເຫຼົ່າທູດສະຫວັນ.” ແລ້ວປາກອັນຊີດຂາວທີ່ສັ່ນເທົ່າຂອງບັນດາຜູ້ທີ່ໄດ້ຢຶດໝັ້ນໃນຄວາມເຊື່ອຈະໂຮ່ຮ້ອງຂຶ້ນດ້ວຍໄຊຊະນະ. {GC 636.1}

## {GC 636.2}

### ຄົນຂອງພຣະເຈົ້າໄດ້ຮັບອິດສະຫຼະ

ໃນຍາມທ່ຽງຄືນນັ້ນ ພຣະເຈົ້າຊົງສຳແດງຣິດອຳນາດເພື່ອຊ່ວຍໄພ່ພົນຂອງພຣະອົງໃຫ້ພົ້ນ. ດວງຕາເວັນປາກົດຂຶ້ນ ສ່ອງແສງຢ່າງຮຸ່ງເຮືອງ. ໝາຍສຳຄັນ ແລະ ການອັດສະຈັນເກີດຂຶ້ນຢ່າງຕໍ່ເນື່ອງບໍ່ຂາດສາຍ. ຄົນຊົ່ວຕົກຕະລຶງ ແລະ ເບິ່ງເຫດການນີ້ດ້ວຍຄວາມຢ້ານກົວ ສ່ວນຄົນຊອບທຳກໍມີຄວາມຊົມຊື່ນຍິນດີເມື່ອເຫັນໝາຍສຳຄັນແຫ່ງການຊ່ວຍກູ້ຂອງພວກເຂົາ. ທຸກສິ່ງໃນທຳມະຊາດເບິ່ງຄືວ່າຜິດປົກກະຕິໄປໝົດ. ສາຍນ້ຳທັງຫຼາຍຢຸດໄຫຼ. ເມກດຳ ແລະ ໜາກະທົບກັນ ແລະ ທ່າມກາງທ້ອງຟ້າທີ່ປັ່ນປ່ວນນັ້ນ ມີບ່ອນແຈ້ງບ່ອນໜຶ່ງທີ່ມີແສງຣັດສະມີອັນເຈີດຈ້າເກີນທີ່ຈະບັນລະຍາຍໄດ້. ຈາກບ່ອນນິ້ນມີສຽງຂອງພຣະເຈົ້າດັງກ້ອງຂຶ້ນ ຄືກັບສຽງນ້ຳຫຼາຍສາຍ ກ່າວວ່າ: “ສຳເລັດແລ້ວ.” (ພຣະນິມິດ 16:17). {GC 636.2}

## {GC 636.3}

ສຽງນັ້ນເຮັດໃຫ້ທ້ອງຟ້າ ແລະ ແຜ່ນດິນໂລກສັ່ນສະເທືອນ. ເກີດແຜ່ນດິນໄຫວຢ່າງໜັກ. “ຕັ້ງແຕ່ມະນຸດໄດ້ຖືກສ້າງຂຶ້ນມາໃນໂລກ ບໍ່ເຄີຍມີແຜ່ນດິນຫວັ່ນໄຫວອັນໃຫຍ່ ແລະ ຮ້າຍແຮງຂະໜາດນີ້ຈັກເທື່ອ ນີ້ແມ່ນແຜ່ນດິນໄຫວຄັ້ງຍິ່ງໃຫຍ່ທີ່ສຸດ.” (ພຣະນິມິດ 16:18). ທ້ອງຟ້າເບິ່ງຄືຜ້າກັ້ງທີ່ຖືກສະບັດແຍກອອກແລ້ວປິດລົງ. ສະຫງ່າຣາສີຈາກບັນລັງຂອງພຣະເຈົ້າແວບວາບສ່ອງລົງມາ. ພູເຂົາສັ່ນຄືຕົ້ນອໍ້ຖືກລົມພັດ, ກ້ອນຫີນແຕກກະຈາຍໄປ, ມີສຽງດັງຄືພະຍຸໃຫຍ່ກຳລັງມາ ແລະ ທະເລປັ່ນປ່ວນດ້ວຍຄວາມຮ້າຍແຮງ. ສຽງລົມພະຍຸດັງຂຶ້ນຄືສຽງຜີມານຈຳນວນຫຼາຍກຳລັງມຸ່ງໜ້າໄປເພື່ອທຳລາຍລ້າງ. ແຜ່ນດິນໂລກຂຶ້ນລົງຄືກັບຄື້ນໃນທະເລ. ພື້ນແຜ່ນດິນແຕກແຍກອອກ ແລະ ເບິ່ງຄືຮາກຖານຂອງໂລກກຳລັງຈະພັງທະລາຍລົງ. ສາຍພູພັງຈົມລົງໄປ, ເກາະທີ່ມີຜູ້ຄົນອາໄສຢູ່ກໍຈົມຫາຍໄປ. ເມືອງທ່າທີ່ຊົ່ວຮ້າຍຄືເມືອງໂຊໂດມຖືກນ້ຳອັນຮ້າຍກາດກືນກິນລົງໄປ. ພຣະເຈົ້າຊົງລະນຶກເຖິງມະຫານະຄອນບາບີໂລນ ເພື່ອ “ໃຫ້ນະຄອນນີ້ດື່ມເຫຼົ້າອະງຸ່ນແຫ່ງຄວາມໂກດຮ້າຍຂອງພຣະອົງ.” ມີໝາກເຫັບກ້ອນມະຫຶມາ ແຕ່ລະກ້ອນໜັກ “ຫ້າສິບກິໂລກຼາມ” ຕົກລົງມາທຳລາຍຢ່າງກວ້າງຂວາງ. (ພຣະນິມິດ 16:19, 21). ນະຄອນທີ່ສະຫງ່າງາມທີ່ສຸດຂອງໂລກຖືກທຳລາຍລົງ. ຫໍຜາສາດອັນຫຼູຫຼາທີ່ບັນດາຜູ້ຍິ່ງໃຫຍ່ຂອງໂລກໄດ້ທຸ້ມເທຊັບສິນເພື່ອຍົກຍໍຕົນເອງ ກຳລັງພັງທະລາຍຕໍ່ໜ້າຕໍ່ຕາພວກເຂົາ. ກຳແພງຄຸກກໍແຕກອອກ ແລະ ໄພ່ພົນຂອງພຣະເຈົ້າທີ່ຖືກກັກຂັງຍ້ອນຄວາມເຊື່ອໄດ້ເປັນອິດສະຫຼະ. {GC 636.3}

## {GC 637.1}

ອຸບໂມງຝັງສົບຖືກເປີດອອກ, “ຜູ້ຄົນຈຳນວນຫຼວງຫຼາຍທີ່ນອນໃນຜົງທຸລີຈະຕື່ນຂຶ້ນ ບາງຄົນຈະໄດ້ຮັບຊີວິດອັນເປັນນິຣັນ ບາງຄົນຈະອັບອາຍ ແລະ ຖືກດູໝິ່ນໄປຈົນຊົ່ວນິລັນດອນ.” (ດານີເອນ 12:2 ດັດແປງຈາກ NTV). ທຸກຄົນທີ່ຕາຍໄປໃນຂະນະທີ່ເຊື່ອໃນຂ່າວຂອງທູດສະຫວັນອົງທີສາມ ກໍຈະຟື້ນຄືນຊີວິດໃນສະພາບທີ່ມີສະຫງ່າຣາສີ ແລະ ຈະໄດ້ຍິນການປະກາດພັນທະສັນຍາແຫ່ງສັນຕິສຸກທີ່ພຣະເຈົ້າຊົງມີຕໍ່ຜູ້ທີ່ຮັກສາພຣະບັນຍັດຂອງພຣະອົງ. ສ່ວນ “ຄົນເຫຼົ່ານັ້ນທີ່ໄດ້ແທງພຣະອົງ” (ພຣະນິມິດ 1:7) ກັບພວກທີ່ເຍາະເຍີ້ຍ ແລະ ດູໝິ່ນພຣະຄຣິສໃນຂະນະທີ່ພຣະອົງກຳລັງທົນທຸກທໍລະມານຈົນສິ້ນພຣະຊົນ, ລວມທັງຜູ້ທີ່ຕໍ່ຕ້ານຄວາມຈິງ ແລະ ຄົນຂອງພຣະອົງຢ່າງຮຸນແຮງທີ່ສຸດ, ຄົນເຫຼົ່ານີ້ຈະຟື້ນຄືນຊີວິດເພື່ອເຫັນພຣະອົງເຕັມດ້ວຍສະຫງ່າຣາສີ ແລະ ເຫັນຜູ້ທີ່ສັດຊື່ ແລະ ເຊື່ອຟັງນັ້ນໄດ້ຮັບກຽດ. {GC 637.1}

## {GC 637.2}

ເມກໜາທຶບຍັງປົກຄຸມທ້ອງຟ້າຢູ່, ແຕ່ແສງດວງຕາເວັນສ່ອງແວບມາເປັນບາງຄັ້ງ ເໝືອນດັ່ງດວງຕາຂອງພຣະເຢໂຮວາທີ່ຈ້ອງຈະໂລງໂທດ. ຟ້າແມບເຮັດໃຫ້ທ້ອງຟ້າລຸກເປັນແຜ່ນໄຟ. ເໜືອສຽງຟ້າຮ້ອງອັນໜ້າຢ້ານກົວນັ້ນ ມີສຽງເລິກລັບໜ້າສະພຶງກົວດັງກວ່າສຽງຟ້າຮ້ອງ, ສຽງນັ້ນປະກາດຄຳຕັດສິນລົງໂທດຄົນອະທຳ. ບໍ່ແມ່ນທຸກຄົນຈະເຂົ້າໃຈຄວາມໝາຍຂອງຖ້ອຍຄຳເຫຼົ່ານັ້ນ ແຕ່ພວກຜູ້ສອນຄວາມເທັດໄດ້ຍິນ ແລະ ເຂົ້າໃຈຢ່າງຈະແຈ້ງ. ບໍ່ດົນມານີ້ຄົນເຫຼົ່ານັ້ນໄດ້ດຳເນີນຊີວິດແບບອວດອ້າງ ແລະ ທ້າທາຍເໝືອນບໍ່ຮູ້ຈັກຢ້ານກົວ. ທີ່ຜ່ານມາພວກເຂົາສະແດງຄວາມດີໃຈໃນການເຮັດຄວາມທາລຸນຕໍ່ຄົນທີ່ຮັກສາພຣະບັນຍັດຂອງພຣະເຈົ້າ, ແຕ່ບັດນີ້ພວກເຂົາຕົກຕະລຶງຢ່າງໃຫຍ່ຫຼວງ ແລະ ຢ້ານກົວຈົນຕົວສັ່ນ. ສຽງຮ້ອງໄຫ້ຄວນຄາງຂອງພວກເຂົາດັງກວ່າສຽງທຳມະຊາດ. ເຫຼົ່າຜີມານຮ້າຍຍອມຮັບວ່າພຣະຄຣິສຊົງເປັນພຣະເຈົ້າ ແລະ ສັ່ນສະທ້ານຕໍ່ໜ້າຣິດອຳນາດຂອງພຣະອົງ, ໃນຂະນະທີ່ມະນຸດພາກັນອ້ອນວອນຂໍຄວາມເມດຕາ ແລະ ຂາບລົງດ້ວຍຄວາມຢ້ານກົວສຸດຂີດ. {GC 637.2}

## {GC 638.1}

### ຄົນຈອງຫອງອັບອາຍ, ຄົນຊອບທໍາເບີກບານ

ຜູ້ເຜີຍພຣະທຳໃນສະໄໝບູຮານ ເມື່ອໄດ້ເຫັນວັນຂອງພຣະເຈົ້າໃນນິມິດໄດ້ກ່າວວ່າ: “ຮ້ອງຄວນຄາງດ້ວຍຄວາມເຈັບປວດສາເຖີດ ວັນຂອງພຣະເຈົ້າຢາເວມາໃກ້ແລ້ວ ຄືມື້ທີ່ພຣະເຈົ້າອົງຊົງຣິດອຳນາດຍິ່ງໃຫຍ່ນຳໄພພິບັດມາ.” (ເອຊາຢາ 13:6). “ພວກເຂົາຈະລີ້ຢູ່ໃນຖໍ້າ ຢູ່ໃນໂງ່ນຫີນຕາມເນີນພູ ຫຼື ຂຸດຮູຢູ່ໃນດິນ ເພື່ອຊອກຫາທີ່ຈະປົບໜີຈາກຄວາມໂກດຮ້າຍຂອງພຣະເຈົ້າຢາເວ ແລະ ຫຼົບລີ້ຈາກຣິດອຳນາດ ແລະ ສະຫງ່າຣາສີຂອງພຣະອົງ. ວັນໜຶ່ງຈະມາເຖິງ ເມື່ອຄວາມອວດອົ່ງຈອງຫອງຂອງມະນຸດຈະສິ້ນສຸດລົງ ແລະ ຄວາມອວດດີຂອງພວກເຂົາຈະຖືກທຳລາຍ. ແລ້ວແມ່ນພຣະເຈົ້າຢາເວເທົ່ານັ້ນ ທີ່ຈະໄດ້ຮັບກຽດແລະຄຳຍົກຍໍສັນລະເສີນ. ໃນວັນນັ້ນ ພຣະເຈົ້າຢາເວອົງຊົງຣິດອຳນາດຍິ່ງໃຫຍ່ຈະເຮັດໃຫ້ທຸກຄົນທີ່ມີອຳນາດ ທຸກຄົນທີ່ອວດອົ່ງ ແລະ ທຸກຄົນທີ່ຈອງຫອງນັ້ນໄດ້ຖ່ອມຕົວລົງ.” “ເມື່ອວັນນັ້ນມາເຖິງ ພວກເຂົາຈະໂຍນຮູບເຄົາລົບເປັນເງິນເປັນຄຳ ທີ່ພວກເຂົາໄດ້ສ້າງຂຶ້ນນັ້ນຖິ້ມເສຍ ແລະ ປະໃຫ້ເປັນບ່ອນຢູ່ຂອງໂຕໜູ ແລະ ໂຕເຈຍ. ເມື່ອພຣະເຈົ້າຢາເວມາເຮັດໃຫ້ໂລກສັ່ນສະເທືອນ ປະຊາຊົນຈະລີ້ຢູ່ໃນຖໍ້າ ຢູ່ໃນໂງ່ນຫີນຕາມເນີນພູ ຫຼື ຂຸດຮູຢູ່ໃນດິນ ເພື່ອຊອກຫາທີ່ຈະປົບໜີຈາກຄວາມໂກດຮ້າຍຂອງພຣະອົງ ແລະ ຫຼົບລີ້ຈາກຣິດອຳນາດ ແລະ ສະຫງ່າຣາສີຂອງພຣະອົງ.” (ເອຊາຢາ 2:10­–12; 20–21). {GC 638.1}

## {GC 638.2}

ແສງດາວສ່ອງຜ່ານໝູ່ເມກ, ເຈີດຈ້າກວ່າເກົ່າເຖິງສີ່ເທົ່າເມື່ອທຽບກັບຄວາມມືດອ້ອມຂ້າງ. ແສງນັ້ນນຳຄວາມຫວັງ ແລະ ຄວາມຊົມຊື່ນຍິນດີມາສູ່ຜູ້ສັດຊື່, ແຕ່ເປັນ(ສັນຍານ/ເຄື່ອງໝາຍ)ແຫ່ງການຕັດສິນລົງໂທດ ແລະ ຄວາມໂກດຮ້າຍຂອງພຣະເຈົ້າສຳລັບຜູ້ທີ່ລະເມີດພຣະບັນຍັດຂອງພຣະອົງ. ບັດນີ້ຜູ້ທີ່ໄດ້ສະຫຼະທຸກສິ່ງເພື່ອພຣະຄຣິສໄດ້ຮັບຄວາມປອດໄພ ແລະ ຖືກເຊື່ອງຊ້ອນໄວ້ເໝືອນດັ່ງຢູ່ໃຕ້ຮົ່ມກຳບັງໃນພຣະວິຫານຂອງພຣະເຈົ້າ (ເບິ່ງ ເພງສັນລະເສີນ 27:5). ພວກເຂົາໄດ້ຜ່ານການທົດສອບແລ້ວ ແລະ ໄດ້ພິສູດຄວາມສັດຊື່ຕໍ່ພຣະອົງຜູ້ສິ້ນພຣະຊົນເພື່ອພວກເຂົາຕໍ່ໜ້າຊາວໂລກ ແລະ ຜູ້(ດູໝິ່ນ/ໝິ່ນປະໝາດ)ຄວາມຈິງ. ການປ່ຽນແປງອັນໜ້າອັດສະຈັນໄດ້ເກີດຂຶ້ນກັບຜູ້ທີ່ຢຶດໝັ້ນໃນຄວາມສັດຊື່ແມ່ນໃນຍາມທີ່ຕ້ອງປະເຊີນກັບຄວາມຕາຍ. ພວກເຂົາໄດ້ຮັບການປົດປ່ອຍຢ່າງກະທັນຫັນຈາກການປົກຄອງອັນໂຫດຮ້າຍ ແລະ ມືດມົນຂອງມະນຸດທີ່ມີຈິດໃຈຊັ່ວຮ້າຍຄືຜີມານ. ໃບໜ້າຂອງພວກເຂົາທີ່ເຄີຍຊີດຂາວ, ເຕັມໄປດ້ວຍຄວາມອິດເມື່ອຍ ແລະ ຄວາມວິຕົກກັງວົນ ບັດນີ້ເບີກບານດ້ວຍຄວາມຍິນດີ, ຄວາມເຊື່ອ ແລະ ຄວາມຮັກ. ພວກເຂົາຮ້ອງຂຶ້ນດ້ວຍສຽງເພງແຫ່ງໄຊຊະນະວ່າ: “ພຣະເຈົ້າເປັນທີ່ກຳບັງ ແລະ ກຳລັງຂອງພວກຂ້ານ້ອຍ ພຣະອົງພ້ອມຊ່ວຍເຫຼືອໃນຄາວພວກຂ້ານ້ອຍຍາກລຳບາກ. ສະນັ້ນ ພວກຂ້ານ້ອຍຈຶ່ງບໍ່ຢ້ານແມ່ນວ່າໂລກນີ້ສະທ້ານຫວັ່ນໄຫວ ໜ່ວຍພູຖະຫຼົ່ມໃສ່ມະຫາສະໝຸດອັນເລິກກໍຕາມ ເຖິງແມ່ນວ່ານໍ້າທະເລສົ່ງສຽງບ້າຄັ່ງດັງຮ້າຍແຮງ ຈົນເນີນພູສັ່ນສະເທືອນຍ້ອນຄວາມຮຸນແຮງນັ້ນ.” (ເພງສັນລະເສີນ 46:1–3). {GC 638.2}

## {GC 639.1}

ໃນຂະນະທີ່ຄຳອະທິຖານແຫ່ງຄວາມເຊື່ອໝັ້ນອັນບໍຣິສຸດນີ້ກຳລັງຂຶ້ນໄປເຖິງພຣະເຈົ້າ, ໝູ່ເມກກໍແຍກອອກ ແລະ ທ້ອງຟ້າອັນເຕັມໄປດ້ວຍດວງດາວກໍປາກົດໃຫ້ເຫັນ ເປັນພາບທີ່ງົດງາມເກີນຈະບັນລະຍາຍໄດ້ເມື່ອທຽບກັບຄວາມມືດມົວຂອງທ້ອງຟ້າສ່ວນອື່ນ. ແສງຣັດສະໝີພາບແຫ່ງເມືອງວິໄລສ່ອງລົງມາຈາກປະຕູທີ່ແງ້ມໄວ້. ໃນທັນໃດນັ້ນ, ມີາມືປາກົດຢູ່ເທິງທ້ອງຟ້າ ຖືແຜ່ນຫີນສອງແຜ່ນທີ່ພັບໄວ້ນຳກັນ. ຜູ້ເຜີຍພຣະທຳກ່າວວ່າ: “ຟ້າສະຫວັນປະກາດວ່າ ພຣະເຈົ້າຊົງຊອບທຳ ແລະ ຜູ້ຕັດສິນຄວາມແມ່ນພຣະອົງເອງ ຄືພຣະເຈົ້າ.” (ເພງສັນລະເສີນ 50:6). ພຣະບັນຍັດອັນສັກສິດນັ້ນ ຄືຄວາມຊອບທຳຂອງພຣະເຈົ້າ ເຊິ່ງຖືກປະກາດທ່າມກາງຟ້າຮ້ອງ ແລະ ແປວໄຟທີ່ພູເຂົາຊີນາຍເພື່ອເປັນແນວທາງຂອງຊີວິດ, ບັດນີ້ພຣະບັນຍັດນັ້ນໄດ້ຖືກເປີດເຜີຍໃຫ້ມະນຸດເຫັນວ່າເປັນກົດເກນໃນການພິພາກສາ. ມືນັ້ນເປີດແຜ່ນຫີນອອກ ແລະ ຄົນທັງຫຼາຍໄດ້ເຫັນພຣະບັນຍັດສິບປະການປະໜຶ່ງຂຽນດ້ວຍປາກກາເພີງ. ຖ້ອຍຄຳເຫຼົ່ານັ້ນຈະແຈ້ງຈົນທຸກຄົນອ່ານອອກ. ເມື່ອຄົນທັງຫຼາຍໄດ້ເຫັນພຣະບັນຍັດນັ້ນ, ພວກເຂົາພາກັນຈື່ຄວາມຈິງທັງໝົດ. ຄວາມເຊື່ອຖືອັນງົມງວາຍ ແລະ ຄຳສອນຜິດໆ ໄດ້ຖືກກຳຈັດອອກຈາກຈິດໃຈ. ພຣະບັນຍັດສິບປະການຂອງພຣະເຈົ້າ ເຖິງແມ່ນວ່າຈະເປັນຂໍ້ຄວາມສັ້ນໆ ກໍຕາມ ແຕ່ມີຄວາມໝາຍກວ້າງຂວາງ ແລະ ເດັດຂາດ ບັດນີ້ໄດ້ປາກົດຕໍ່ໜ້າມະນຸດທຸກຄົນແລ້ວ. {GC 639.1}

## {GC 639.2}

ບໍ່ມີຖ້ອຍຄຳທີ່ຈະພັນລະນາເຖິງຄວາມຢ້ານກົວ ແລະ ຄວາມສິ້ນຫວັງຂອງຜູ້ທີ່ເຄີຍຢຽບຢ້ຳພຣະບັນຍັດອັນສັກສິດຂອງພຣະເຈົ້າ. ພຣະເຈົ້າຊົງມອບພຣະບັນຍັດໃຫ້ພວກເຂົາ ເພື່ອພວກເຂົາຈະສາມາດປຽບທຽບອຸປະນິໄສຂອງຕົນກັບພຣະບັນຍັດ ແລະ ຮູ້ເຫັນຂໍ້ບົກພ່ອງຂອງຕົນຕອນທີ່ຍັງມີໂອກາດກັບໃຈໃໝ່ ແລະ ປັບປຸງຕົວເອງ. ແຕ່ຍ້ອນວ່າຢາກເປັນທີ່ຍອມຮັບຂອງຊາວໂລກ ພວກເຂົາກໍປະຖິ້ມພຣະບັນຍັດເຫຼົ່ານັ້ນ ແລະ ສອນຄົນອື່ນໃຫ້ລະເມີດນຳ. ພວກເຂົາພະຍາຍາມບັງຄັບໄພ່ພົນຂອງພຣະເຈົ້າໃຫ້ລ່ວງລະເມີດວັນສະບາໂຕຂອງພຣະອົງ. ບັດນີ້ພວກເຂົາຖືກພິພາກສາລົງໂທດດ້ວຍພຣະບັນຍັດທີ່ພວກເຂົາໄດ້ດູຖູກ. ບັດນີ້ພວກເຂົາເຫັນຢ່າງຈະແຈ້ງແລ້ວວ່າບໍ່ມີຂໍ້ແກ້ຕົວໃດໆ. ພວກເຂົາໄດ້ເລືອກແລ້ວວ່າຈະຮັບໃຊ້ ແລະ ນະມັດສະການຜູ້ໃດ. “ອີກເທື່ອໜຶ່ງ ປະຊາຊົນຂອງເຮົາຈະເຫັນຄວາມແຕກຕ່າງລະຫວ່າງສິ່ງທີ່ເກີດຂຶ້ນຕໍ່ຄົນຊອບທຳ ແລະ ຄົນອະທຳ ແລະລະຫວ່າງສິ່ງທີ່ເກີດຂຶ້ນຕໍ່ຜູ້ທີ່ຮັບໃຊ້ພຣະເຈົ້າ ແລະ ຕໍ່ຜູ້ທີ່ບໍ່ຮັບໃຊ້ພຣະອົງ.” (ມາລາກີ 3:18). {GC 639.2}

## {GC 640.1}

ບັດນີ້ຜູ້ທີ່ຕໍ່ຕ້ານພຣະບັນຍັດຂອງພຣະເຈົ້າ ຕັ້ງແຕ່ພວກສາສນາຈານຈົນເຖິງຜູ້ຕ່ຳຕ້ອຍທີ່ສຸດ ໄດ້ມີຄວາມເຂົ້າໃຈໃໝ່ກ່ຽວກັບຄວາມຈິງ ແລະ ໜ້າທີ່. ພວກເຂົາເຫັນວ່າວັນສະບາໂຕຕາມພຣະບັນຍັດຂໍ້ທີສີ່ເປັນຕາປະທັບຂອງພຣະເຈົ້າຜູ້ຊົງພຣະຊົນຢູ່ ແຕ່ກໍຊ້າເກີນໄປແລ້ວ. ຄົນເຫຼົ່ານີ້ເຫັນລັກສະນະທີ່ແທ້ຈິງຂອງວັນພັກປອມ ແລະ ເຫັນວ່າຊີວິດຂອງຕົນໄດ້ກໍ່ສ້າງຢູ່ຊີວິດເທິງຮາກຖານຊາຍ ແຕ່ກໍຊ້າເກີນໄປແລ້ວ. ພວກເຂົາພົບວ່າຕົນເອງໄດ້ຕໍ່ສູ້ກັບພຣະເຈົ້າ. ພວກສາສະໜາຈານໄດ້ພາຄົນໄປສູ່ຄວາມພິນາດ ໃນຂະນະທີ່ອ້າງວ່າກຳລັງນຳພາໄປສູ່ປະຕູສະຫວັນ. ໃນວັນພິພາກສາຄັ້ງສຸດທ້າຍ ມະນຸດຈຶ່ງຈະຮູ້ວ່າຜູ້ທີ່ຢູ່ໃນຕຳແໜ່ງສັກສິດນັ້ນມີຄວາມຮັບຜິດຊອບອັນໃຫຍ່ຫຼວງພຽງໃດ ແລະ ຜົນຂອງການບໍ່ສັດຊື່ຂອງພວກເຂົານັ້ນຮ້າຍແຮງປານໃດ. ພວກເຮົາຈະບໍ່ຊາບຊຶ້ງໃນຄວາມສູນເສຍທີ່ເກີດຂຶ້ນເມື່ອມະນຸດຄົນໜຶ່ງພິນາດຈົນກວ່າພວກເຮົາຈະເຂົ້າສູ່ຊີວິດນິຣັນ. ຈຸດຈົບຂອງຜູ້ທີ່ພຣະເຈົ້າຊົງກ່າວວ່າ: “ເຈົ້າຜູ້ຮັບໃຊ້ທີ່ຊົ່ວຮ້າຍ ຈົ່ງໄປໃຫ້ພົ້ນ” ນັ້ນຈະໜ້າຢ້ານກົວແທ້. {GC 640.1}

## {GC 640.2}

### ອົງພຣະຜູ້ເປັນເຈົ້າສະເດັດມາ

ພຣະສຸຣະສຽງຂອງພຣະເຈົ້າດັງກ້ອງມາຈາກສະຫວັນ ປະກາດວັນ ແລະ ຊົ່ວໂມງແຫ່ງການສະເດັດມາຂອງພຣະເຢຊູ ພ້ອມທັງມອບພັນທະສັນຍາອັນຕະຫຼອດໄປເປັນນິດແກ່ໄພ່ພົນຂອງພຣະອົງ. ພຣະສຸລະສຽງຂອງພຣະອົງກ້ອງກັງວານໄປທົ່ວໂລກເໝືອນດັ່ງສຽງຟ້າຮ້ອງອັນຮຸນແຮງທີ່ສຸດ. ຊົນຊາດອິສຣາເອນຂອງພຣະເຈົ້າຢືນຟັງຢູ່ ດວງຕາຈັບຈ້ອງຢູ່ເບື້ອງເທິງ. ໃບໜ້າທຸກຄົນສະຫວ່າງສະໄຫວດ້ວຍສະຫງ່າຣາສີຂອງພຣະອົງ ແລະ ເປັ່ງປະກາຍເໝືອນໃບໜ້າຂອງໂມເຊເມື່ອເພິ່ນລົງມາຈາກພູເຂົາຊີນາຍ. ຄົນອະທຳບໍ່ສາມາດຫຼຽວເບິ່ງພວກເຂົາໄດ້. ເມື່ອການປະກາດດັງຂຶ້ນ ເພື່ອອວຍພອນຜູ້ທີ່ໄດ້ຖວາຍກຽດແດ່ພຣະເຈົ້າດ້ວຍການຮັກສາວັນສະບາໂຕຂອງພຣະອົງໃຫ້ບໍຣິສຸດ ພວກເຂົາໂຮ່ຮ້ອງສະຫຼອງໄຊດ້ວຍສຽງກຶກກ້ອງກັງວານ. {GC 640.2}

## {GC 640.3}

ບໍ່ດົນກໍມີເມກດຳນ້ອຍໆ ກ້ອນໜຶ່ງປາກົດທາງທິດຕາເວັນອອກ, ມີຂະໜາດປະມານເຄິ່ງກຳປັ້ນຂອງມະນຸດ. ມັນຄືເມກອ້ອມຮອບພຣະຜູ້ຊ່ວຍໃຫ້ລອດ ເຊິ່ງເບິ່ງແຕ່ໄກເບິ່ງເໝືອນກັບວ່າພຣະອົງຖືກຫໍ່ຫຸ້ມດ້ວຍຄວາມມືດ. ໄພ່ພົນຂອງພຣະເຈົ້າຮູ້ວ່ານີ້ແມ່ນໝາຍສຳຄັນຂອງບຸດມະນຸດ. ພວກເຂົາຈ້ອງເບິ່ງກ້ອນເມກນັ້ນຢ່າງມິດງຽບ, ຍິ່ງເຄື່ອນເຂົ້າມາໃກ້ໂລກເທົ່າໃດ ກ້ອນເມກນັ້ນກໍຍິ່ງມີແສງຣັດສະໝີຫຼາຍຂຶ້ນເທົ່ານັ້ນ ຈົນກາຍເປັນເມກຂາວກ້ອນໃຫຍ່. ດ້ານລຸ່ມຂອງເມກມີແສງຣັດສະໝີຄ້າຍຄືກັບໄຟທີ່ລຸກໄໝ້, ມີສາຍຮຸ້ງແຫ່ງພັນທະສັນຍາໂຄ້ງຢູ່ຂ້າງເທິງ. ພຣະເຢຊູສະເດັດມາດັ່ງຜູ້ພິຊິດອັນຍິ່ງໃຫຍ່ ບໍ່ແມ່ນໃນຖານະມະນຸດທີ່ຕ້ອງດື່ມຈອກແຫ່ງຄວາມອັບອາຍ ແລະ ຄວາມເສົ້າສະຫຼົດໃຈອີກຕໍ່ໄປ, ແຕ່ພຣະອົງສະເດັດມາໃນຖານະຜູ້ມີໄຊຊະນະໃນສະຫວັນ ແລະ ແຜ່ນດິນໂລກ ເພື່ອພິພາກສາທັງຄົນເປັນ ແລະ ຄົນຕາຍ. ພຣະອົງຊົງພຣະນາມວ່າ, “‘ສັດຊື່’ ແລະ ‘ທ່ຽງແທ້.’ ພຣະອົງ…ຊົງພິພາກສາ ແລະ ສູ້ຮົບດ້ວຍຄວາມຍຸຕິທຳ. ຝູງກອງທັບໃນສະຫວັນ…ຕິດຕາມພຣະອົງໄປ.” (ພຣະນິມິດ 19:11, 14). ເຫຼົ່າທູດສະຫວັນບໍຣິສຸດຈຳນວນມະຫາສານທີ່ບໍ່ອາດນັບໄດ້ຕິດຕາມພຣະອົງໄປ ພ້ອມດ້ວຍການຮ້ອງບົດເພງອັນໄພເລາະແຫ່ງສະຫວັນ. ທ້ອງຟ້າເຕັມໄປດ້ວຍເຫຼົ່າທູດສະຫວັນທີ່ສະຫວ່າງສະໄຫວເຮືອງຮອງ. ທູດສະຫວັນເຫຼົ່ານີ້ມີຈຳນວນ “ໝື່ນຄູນໝື່ນ…ແລະ ພັນຄູນພັນ.” (ພຣະນິມິດ 5:11 ສະບັບລາວບູຮານ). ບໍ່ມີຜູ້ໃດສາມາດຂຽນພັນລະນາພາບນີ້ໄດ້ ທັງບໍ່ມີຈິດໃຈຂອງມະນຸດຈະສາມາດເຂົ້າໃຈເຖິງຄວາມຮຸ່ງເຮືອງອັນຍິ່ງໃຫຍ່ຂອງມັນໄດ້. “ສະຫງ່າຣາສີຂອງພຣະອົງປົກຄຸມທົ່ວເທິງຟ້າສະຫວັນ, ທີ່ແຜ່ນດິນໂລກກໍເຕັມດ້ວຍຄຳສັນລະເສີນຂອງພຣະອົງ. ພຣະອົງສະເດັດມາພ້ອມແສງສະຫວ່າງສະໄຫວ ອັນເປັນແສງທີ່ສຸກໃສຂອງຟ້າແມບເຫຼື້ອມ.” (ຮາບາກຸກ 3:3, 4). ເມື່ອກ້ອນເມກອັນມີຊີວິດນັ້ນເຄື່ອນເຂົ້າມາໃກ້ຂຶ້ນຕື່ມ, ຕາທຸກຄົນເຫັນອົງເຈົ້າຊີວິດ. ພຣະອົງບໍ່ໄດ້ສວມມົງກຸດໜາມໃນຄັ້ງນີ້ ແຕ່ມີມົງກຸດແຫ່ງຣັດສະໝີພາບຢູ່ເທິງ(ພຣະສຽນ/ຫົວ)ອັນບໍຣິສຸດຂອງພຣະອົງ. ພຣະພັກຂອງພຣະອົງສ່ອງແສງທີ່ເຈີດຈ້າສະຫວ່າງສະໄຫວກວ່າແສງຕາເວັນຍາມທ່ຽງວັນ. “ທີ່ເສື້ອຄຸມ ແລະ ທີ່ກົກຂາຂອງພຣະອົງມີນາມນີ້ຈາລຶກວ່າ: ກະສັດເໜືອກະສັດທັງຫຼາຍ ແລະ ເຈົ້ານາຍເໜືອເຈົ້ານາຍທັງຫຼາຍ.” (ພຣະນິມິດ 19:16). {GC 640.3}

## {GC 641.1}

“ໜ້າຕາທຸກຄົນຊີດຂາວ” ຕໍ່ພຣະພັກຂອງພຣະອົງ. ຜູ້ທີ່ໄດ້ປະຕິເສດພຣະກະລຸນາຂອງພຣະເຈົ້າເກີດຄວາມຢ້ານກົວສຸດຂີດເມື່ອຕ້ອງປະເຊີນກັບຄວາມຈິບຫາຍຕະຫຼອດການ. “ທຸກຄົນຕ່າງກໍຢ້ານຈົນອົກສັ່ນຂວັນເສຍ ຈົນຫົວເຂົ່າທຸກຄົນສັ່ນເຊັນດ້ວຍຄວາມຢ້ານ ແລະ…ຈົນສີໜ້າມ້ານຫຼ່າເຫຼືອງໄປທັງນັ້ນ.” (ເຢເຣມີຢາ 30:6; ນາຮູມ 2:10). ຜູ້ຊອບທຳຮ້ອງອອກມາດ້ວຍອາການສັ່ນສະທ້ານວ່າ: “ຜູ້ໃດຈະສາມາດຢືນຢູ່ໄດ້?” ບົດເພງຂອງເຫຼົ່າທູດສະຫວັນງຽບລົງ ແລະ ມີຊ່ວງເວລາແຫ່ງຄວາມງຽບສະຫງັດອັນໜ້າຢ້ານກົວ. ຈາກນັ້ນ ສຽງຂອງພຣະເຢຊູກໍດັງຂຶ້ນວ່າ: “ພຣະຄຸນຂອງເຮົາກໍພຽງພໍສຳລັບພວກເຈົ້າແລ້ວ.” ໃນທັນໃດນັ້ນ ໜ້າຕາຂອງຜູ້ຊອບທຳກໍຊື່ນບານຂຶ້ນ ແລະ ຄວາມຊົມຊື່ນຍິນດີກໍເຕັມລົ້ນທຸກຫົວໃຈ, ເຫຼົ່າທູດສະຫວັນກໍຮ້ອງເພງດ້ວຍສຽງສູງຂຶ້ນອີກ ໃນຂະນະທີ່ພວກເພິ່ນບິນໃກ້ເຂົ້າມາຫາໂລກ. {GC 641.1}

## {GC 641.2}

ພຣະມະຫາຣາຊາແຫ່ງກະສັດທັງປວງສະເດັດລົງມາພ້ອມກັບກ້ອນເມກນັ້ນ ມີແປວໄຟອ້ອມຮອບພຣະອົງ. ທ້ອງຟ້າມ້ວນຂຶ້ນຄືກັນກັບໜັງສືມ້ວນ, ແຜ່ນດິນໂລກສັ່ນສະເທືອນຕໍ່ພຣະພັກພຣະອົງ ແລະ ພູເຂົາທຸກໜ່ວຍກັບເກາະທຸກແຫ່ງກໍເລື່ອນອອກຈາກບ່ອນຂອງມັນ. “ພຣະເຈົ້າຂອງພວກເຮົາກຳລັງມາຢ່າງໂດ່ງດັງ ພຣະອົງມີໄຟລຸກຢູ່ ແລະມີລົມພະຍຸອັນຮ້າຍແຮງພັດອ້ອມພຣະອົງໄວ້. ພຣະອົງຊົງຮຽກເອີ້ນຟ້າສະຫວັນເບື້ອງເທິງ ແລະ ແຜ່ນດິນໂລກມາ ໃຫ້ເປັນພະຍານເພື່ອຕັດສິນປະຊາຊົນຂອງພຣະອົງ.” (ເພງສັນລະເສີນ 50:3, 4). {GC 641.2}

## {GC 642.1}

### (((ຄົນອະທຳໝົດຄຳເຍາະເຍີ້ຍ)))

“ແລ້ວບັນດາກະສັດຂອງແຜ່ນດິນໂລກ, ພວກເຈົ້າຊາຍ, ພວກນາຍພົນ, ຮັ່ງມີ, ຜູ້ຍິ່ງໃຫຍ່ ແລະ ຄົນອື່ນໆ ທຸກຄົນ, ທັງຂ້າທາດ ຫຼື ຜູ້ເປັນອິດສະຫຼະ ຕ່າງກໍໄປລີ້ຢູ່ຕາມຖ້ຳ ແລະ ຢູ່ໃນຫຼືບໂງ່ນຫີນຕາມພູເຂົາຕ່າງໆ. ພວກເຂົາຮ້ອງບອກບັນດາພູເຂົາ ແລະ ໂງ່ນຫີນວ່າ, ‘ຈົ່ງເຈື່ອນລົງເທິງພວກເຮົາ ແລະ ບັງພວກເຮົາໃຫ້ພົ້ນຈາກໜ້າຂອງພຣະອົງຜູ້ນັ່ງຢູ່ເທິງບັນລັງນັ້ນ ແລະ ໃຫ້ພວກເຮົາພົ້ນຈາກຄວາມໂກດຮ້າຍຂອງລູກແກະຂອງພຣະເຈົ້າ! ເພາະວັນຍິ່ງໃຫຍ່ແຫ່ງຄວາມໂກດຮ້າຍຂອງພຣະອົງມາເຖິງແລ້ວ ແລະ ຜູ້ໃດຈະສາມາດທົນຕໍ່ວັນນັ້ນໄດ້?’” (ພຣະນິມິດ 6:15–17) {GC 642.1}

## {GC 642.2}

ການເຍາະເຍີ້ຍຖາກຖາງໄດ້ຢຸດສິ້ນລົງ. ປາກທີ່ເວົ້າຕົວະກໍຖືກປິດຢູ່ງຽບ. ສຽງອາວຸດປະທະກັນ, ຄວາມວຸ້ນວາຍຂອງສະໜາມຮົບ ແລະ ການຂ້າຟັນລັ່ນແທງກໍມິດງຽບລົງ. ບັດນີ້ມີແຕ່ສຽງອະທິຖານອ້ອນວອນ ແລະ ສຽງຮ້ອງໄຫ້ຄ່ຳຄວນເທົ່ານັ້ນ. ສຽງຮ້ອງດັງກ້ອງອອກມາຈາກປາກຂອງຄົນທີ່ເມື່ອກີ້ນີ້ຍັງເຍາະເຍີ້ຍຢູ່ວ່າ: “ວັນຍິ່ງໃຫຍ່ແຫ່ງຄວາມໂກດຮ້າຍຂອງພຣະອົງມາເຖິງແລ້ວ ແລະ ຜູ້ໃດຈະສາມາດທົນຕໍ່ວັນນັ້ນໄດ້?” (ພຣະນິມິດ 6:17 LCV). ຄົນອະທຳພາກັນອະທິຖານຂໍໃຫ້ກ້ອນຫີນແຫ່ງພູເຂົາເຈື່ອນລົງມາທັບພວກເຂົາເສຍດີກວ່າທີ່ຈະຕ້ອງປະເຊີນໜ້າກັບພຣະອົງຜູ້ທີ່ພວກເຂົາໄດ້ດູໝິ່ນ ແລະ ປະຕິເສດ. {GC 642.2}

## {GC 642.3}

ພຣະສຸຣະສຽງຂອງພຣະເຢຊູດັງເຂົ້າຫູຂອງຄົນຕາຍ, ຄົນອະທຳຮູ້ຈັກສຽງນັ້ນດີ ຄືສຽງວິງວອນອັນອ່ອນໂຍນທີ່ເອີ້ນໃຫ້ພວກເຂົາກັບໃຈໃໝ່ຫຼາຍຕໍ່ຫຼາຍເທື່ອ. ພວກເຂົາໄດ້ຍິນສຽງນັ້ນຜ່ານຄຳອ້ອນວອນຂອງໝູ່ເພື່ອນ, ພີ່ນ້ອງ ແລະ ພຣະຜູ້ໄຖ່. ສຳລັບຜູ້ທີ່ປະຕິເສດພຣະຄຸນຂອງພຣະອົງແລ້ວ, ບໍ່ມີສຽງໃດຈະສ້າງຄວາມຮູ້ສຶກຜິດຫຼາຍເທົ່າກັບສຽງທີ່ເຄີຍວິງວອນມາດົນນານວ່າ: “ຈົ່ງເຊົາເຮັດການຊົ່ວຮ້າຍທີ່ພວກເຈົ້າກຳລັງເຮັດຢູ່ນັ້ນສາ. ເປັນຫຍັງພວກເຈົ້າຈຶ່ງຢາກຕາຍ?’” (ເອເຊກຽນ 33:11). ໂອ, ຄັນຖ້າສຽງນັ້ນເປັນພຽງສຽງຂອງຄົນແປກໜ້າສຳລັບພວກເຂົາກໍຄົງດີຫຼາຍແທ້(ໜໍ)! ພຣະເຢຊູຊົງກ່າວວ່າ: “ເຮົາໄດ້ເອີ້ນຫາເຈົ້າ ແລະ ເຊີນເຈົ້າມາ, ແຕ່ເຈົ້າພັດບໍ່ຕອບເຮົາ. ເຮົາໄດ້ຍື່ນມືໃຫ້ເຈົ້າຈັບ, ແຕ່ເຈົ້າພັດເບີດເສີຍຢູ່…ເຈົ້າບໍ່ໄດ້ເອົາໃຈໃສ່ຕໍ່ຄຳແນະນຳຂອງເຮົາ ແລະ ບໍ່ຍອມໃຫ້ເຮົາຕັກເຕືອນ.” (ສຸພາສິດ 1:24, 25). ສຽງນັ້ນປຸກຄວາມຊົງຈຳທີ່ພວກເຂົາປາຖະໜາຢາກລຶບອອກ ຄືຄຳເຕືອນທີ່ຖືກດູໝິ່ນ, ຄຳເຊື້ອເຊີນທີ່ຖືກປະຕິເສດ ແລະ ໂອກາດພິເສດທີ່ພວກເຂົາເມີນເສີຍບໍ່ເອົາໃຈໃສ່. {GC 642.3}

## {GC 643.1}

ກຸ່ມຄົນທີ່ເຄີຍເຍາະເຍີ້ຍພຣະຄຣິສໃນເວລາທີ່ພຣະອົງທົນທຸກກໍຢູ່ທີ່ນັ້ນດ້ວຍ. ຖ້ອຍຄຳທີ່ພຣະຜູ້ຊ່ວຍໃຫ້ລອດໄດ້ກ່າວໄວ້ກັບມະຫາປະໂຣຫິດດັງກ້ອງຢູ່ໃນຄວາມຊົງຈຳຂອງພວກເຂົາວ່າ: “ໃນເວລາຕໍ່ໄປ ພວກເຈົ້າຈະເຫັນບຸດມະນຸດນັ່ງຢູ່ເບື້ອງຂວາຂອງອົງຊົງຣິດອຳນາດຍິ່ງໃຫຍ່ ແລະ ກຳລັງສະເດັດມາເທິງເມກໃນສະຫວັນ.” (ມັດທາຍ 26:64). ບັດນີ້ ພວກເຂົາເຫັນພຣະອົງເຕັມດ້ວຍສະຫງ່າຣາສີ ແລະ ຍັງຈະໄດ້ເຫັນພຣະອົງປະທັບຢູ່ເບື້ອງຂວາຂອງພຣະເຈົ້າຜູ້ຊົງມະຫິດທິຣິດ. {GC 643.1}

## {GC 643.2}

ບັດນີ້ ຜູ້ທີ່ເຄີຍເຍາະເຍີ້ຍການອ້າງວ່າພຣະອົງຊົງເປັນພຣະບຸດຂອງພຣະເຈົ້າກໍບໍ່ມີຄຳຈະເວົ້າ. ກະສັດເຮໂຣດຜູ້ທະນົງຕົນກໍຢູ່ທີ່ນັ້ນ, ເພິ່ນເຄີຍຫົວຂວັນພຣະເຢຊູໃນເລື່ອງການເປັນກະສັດ ແລະ ສັ່ງໃຫ້ພວກທະຫານເຍາະເຍີ້ຍພຣະອົງດ້ວຍການສວມມົງກຸດໃຫ້ພຣະອົງ. ນອກຈັກນັ້ນກໍຍັງມີພວກຄົນທີ່ໃຊ້ມືອັນເປິເປື້ອນເອົາເສື້ອຄຸມສີມ່ວງມານຸ່ງໃຫ້ພຣະອົງ, ເອົາມົງກຸດໜາມມາສວມໃສ່ພຣະສຽນ ແລະ ວາງໄມ້ຄ້ອນໃສ່ພຣະຫັດທີ່ບໍ່ຂັດຂືນຂອງພຣະອົງ ແລ້ວພາກັນກົ້ມຂາບດ້ວຍການເຍາະເຍີ້ຍໝິ່ນປະໝາດ. ຄົນທີ່ເຄີຍຕີ ແລະ ຖົ່ມນ້ຳລາຍໃສ່ອົງເຈົ້າຊີວິດ ບັດນີ້ພາກັນຫັນໜີຈາກສາຍພຣະເນດອັນແຫຼມຄົມຂອງພຣະອົງ ແລະ ພະຍາຍາມປົບໜີຈາກແສງຣັດສະໝີອັນເຈີດຈ້າຂອງພຣະອົງ. ພວກທີ່ຕອກຕະປູໃສ່ພຣະຫັດ ແລະ ພຣະບາດຂອງພຣະອົງ, ທະຫານທີ່ແທງສີຂ້າງຂອງພຣະອົງ, ບັດນີ້ພາກັນເບິ່ງຮອຍແຜເຫຼົ່ານັ້ນດ້ວຍຄວາມຢ້ານກົວ ແລະ ຄວາມເສຍໃຈຢ່າງສຸດຊຶ້ງ. {GC 643.2}

## {GC 643.3}

ພວກປະໂຣຫິດ ແລະ ຜູ້ປົກຄອງຈື່ຈຳເຫດການທີ່ພູເຂົາຄານວາຣີຢ່າງແຈ່ມແຈ້ງໜ້າສະພຶງກົວ. ພວກເຂົາຕົວສັ່ນດ້ວຍຄວາມຫວາດຫວັ່ນເມື່ອລະນຶກເຖິງເຫດການເມື່ອພວກເຂົາສ່າຍຫົວດ້ວຍຄວາມສະໃຈທີ່ມາຈາກຊາຕານ ແລະ ຮ້ອງອອກມາວ່າ: “ລາວຊ່ວຍຄົນອື່ນໃຫ້ພົ້ນໄດ້ ແຕ່ລາວບໍ່ສາມາດຊ່ວຍຕົນເອງໄດ້! ລາວເປັນກະສັດຂອງຊາວອິດສະຣາເອນ! ໃຫ້ລາວລົງມາຈາກໄມ້ກາງແຂນດຽວນີ້ ແລ້ວພວກເຮົາຈະເຊື່ອໃນລາວ. ລາວໄວ້ໃຈໃນພຣະເຈົ້າ ກໍໃຫ້ພຣະອົງຊ່ວຍລາວດຽວນີ້ສາຖ້າພຣະອົງຍັງຕ້ອງການລາວຢູ່.” (ມັດທາຍ 27:42–43 LCV). {GC 643.3}

## {GC 643.4}

ພວກເຂົາຈື່ຈຳໄດ້ຢ່າງແຈ່ມແຈ້ງເຖິງຄຳອຸປະມາຂອງພຣະຜູ້ຊ່ວຍໃຫ້ລອດກ່ຽວກັບພວກຊາວສວນອະງຸ່ນທີ່ບໍ່ຍອມສົ່ງຜົນຈາກສວນໃຫ້ແກ່ເຈົ້າຂອງ, ທັງຍັງທຳຮ້າຍຜູ້ຮັບໃຊ້ຂອງເພິ່ນ ແລະ ຂ້າລູກຊາຍຂອງເພິ່ນ. ພວກເຂົາຍັງຈື່ໄດ້ເຖິງຄຳຕັດສິນທີ່ພວກເຂົາເອງໄດ້ປະກາດອອກມາໃນຄາວນັ້ນວ່າ: ເຈົ້າຂອງສວນ “ຈະນໍາບັນດາຄົນຊົ່ວເຫຼົ່ານັ້ນໄປສູ່ຈຸດຈົບທີ່ຊົ່ວຮ້າຍ.” (ມັດທາຍ 21:41). ເມື່ອລະນຶກເຖິງຄວາມບາບ ແລະ ການລົງໂທດຄົນທີ່ບໍ່ສັດຊື່, ພວກປະໂຣຫິດ ແລະ ພວກຄົນເຖົ້າແກ່ຈຶ່ງເຫັນວ່າຄຳອຸປະມານັ້ນໄດ້ສະທ້ອນເຖິງການກະທຳຂອງພວກຕົນເອງ ແລະ ຈຸດຈົບທີ່ພວກເຂົາສົມຄວນໄດ້ຮັບ. ບັດນີ້ມີສຽງຮ້ອງດັງຂຶ້ນມາດ້ວຍຄວາມເຈັບປວດທີ່ສຸດ ດັງກວ່າສຽງຮ້ອງ “ຈົ່ງຄຶງລາວທີ່ໄມ້ກາງແຂນ” ເຊິ່ງເຄີຍດັງກ້ອງຕາມຖະໜົນຫົນທາງໃນນະຄອນເຢຣູຊາເລັມນັ້ນ. ສຽງຮ້ອງຄວນຄາງດ້ວຍຄວາມສິ້ນຫວັງດັງກ້ອງຂຶ້ນວ່າ “ພຣະເຢຊູແມ່ນພຣະບຸດຂອງພຣະເຈົ້າ! ພຣະອົງແມ່ນພຣະເມຊີອາຕົວຈິງ!” ພວກເຂົາພະຍາຍາມໜີຈາກພຣະອົງຜູ້ຊົງເປັນກະສັດເໜືອກະສັດທັງປວງ ແລະ ພະຍາຍາມໄປຫຼົບລີ້ຢູ່ໃນຖ້ຳ ແລະ ຫຼືບຫິນທີ່ປາກົດຫຼັງຈາກແຜ່ນດິນໄຫວ ແຕ່ບໍ່ມີປະໂຫຍດ. {GC 643.4}

## {GC 644.1}

ໃນຊີວິດຂອງທຸກຄົນທີ່ປະຕິເສດຄວາມຈິງ ມີບາງຄັ້ງທີ່ຮູ້ສຳນຶກເຖິງຄວາມຈິງນັ້ນ ແລະ ເມື່ອລະນຶກເຖິງຊີວິດທີ່ໜ້າໄຫວ້ຫຼັງຫຼອກ ກໍເຮັດໃຫ້ມີຄວາມທຸກຍ້ອນຄວາມເສຍໃຈທີ່ບໍ່ເກີດປະໂຫຍດ. ແຕ່ສິ່ງເຫຼົ່ານີ້ບໍ່ສາມາດທຽບໄດ້ກັບຄວາມເສຍໃຈໃນວັນນັ້ນ “ເມື່ອຄວາມຢ້ານອັນໃຫຍ່ມາກະທົບເຈົ້າດັ່ງລົມພະຍຸກ້າ.” (ສຸພາສິດ 1:27). ບັດນີ້ຜູ້ທີ່ເຄີຍຢາກທຳລາຍພຣະຄຣິສ ແລະ ໄພ່ພົນທີ່ສັດຊື່ຂອງພຣະອົງໄດ້ເຫັນສະຫງ່າຣາສີຂອງພຣະອົງ ແລະ ແສງຣັດສະມີທີ່ອ້ອມຮອບຄົນຂອງພຣະອົງ. ໃນຂະນະທີ່ໄພ່ພົນຂອງພຣະເຈົ້າຮ້ອງອອກມາດ້ວຍຄວາມຊື່ນຊົມຍິນດີວ່າ: “ພຣະອົງເປັນພຣະເຈົ້າຂອງພວກຂ້ານ້ອຍ ພວກຂ້ານ້ອຍລໍຄອຍພຣະອົງ; ສະນັ້ນ ພຣະອົງຈຶ່ງຊ່ວຍເອົາພວກຂ້ານ້ອຍໄວ້” (ເອຊາຢາ 25:9), ພວກເຂົາໄດ້ແຕ່ຟັງດ້ວຍຄວາມຢ້ານກົວ. {GC 644.1}

## {GC 644.2}

### ຄົນຊອບທຳຟື້ນຈາກຄວາມຕາຍ

ໃນຂະນະທີ່ແຜ່ນດິນໂລກສັ່ນສະເທືອນ, ຟ້າແມບເຫຼື້ອມ ແລະ ສຽງຟ້າຮ້ອງກຶກກ້ອງ, ພຣະບຸດຂອງພຣະເຈົ້າຊົງເອີ້ນໄພ່ພົນຜູ້ລ່ວງຫຼັບໄປແລ້ວໃຫ້ຕື່ນຂຶ້ນ. ພຣະອົງຫຼຽວເບິ່ງອຸບໂມງຝັງສົບຂອງຜູ້ຊອບທຳ ແລະ ຊົງຊູພຣະຫັດຂຶ້ນສູ່ສະຫວັນ ແລ້ວຊົງຮ້ອງວ່າ: “ຈົ່ງຕື່ນເຖີດ, ຈົ່ງຕື່ນ, ຈົ່ງຕື່ນຂຶ້ນ, ເຈົ້າທັງຫຼາຍຜູ້ທີ່ນອນຫຼັບຢູ່ໃນຂີ້ຝຸ່ນດິນເອີຍ, ຈົ່ງລຸກຂຶ້ນ!” ທົ່ວທຸກມຸມໂລກ ຄົນຕາຍຈະໄດ້ຍິນສຽງນັ້ນ ແລະ ຜູ້ທີ່ໄດ້ຍິນກໍຈະມີຊີວິດຂຶ້ນມາ. ທົ່ວແຜ່ນດິນໂລກຈະກ້ອງກັງວານດ້ວຍສຽງຝີກ້າວຂອງກອງທັບອັນຍິ່ງໃຫຍ່ປະກອບດ້ວຍຄົນທຸກຊາດ, ທຸກຕະກຸນ, ທຸກພາສາ ແລະ ທຸກຊົນເຜົ່າ. ພວກເຂົາອອກມາຈາກຂຸມຝັງສົບນຸ່ງຫົ່ມດ້ວຍສະຫງ່າຣາສີອັນບໍ່ຮູ້ຈັກຕາຍ ແລະ ພາກັນຮ້ອງວ່າ: “ໂອ ຄວາມຕາຍເອີຍ, ໄຊຊະນະຂອງມຶງຢູ່ໃສ? ໂອ ຄວາມຕາຍເອີຍ, ໄລພິດຂອງມຶງຢູ່ໃສ?” (1 ໂກຣິນໂທ 15:55 LCV). ຈາກນັ້ນຜູ້ຊອບທຳທີ່ຍັງມີຊີວິດຢູ່ກັບຄົນຂອງພຣະເຈົ້າທີ່ຟື້ນຄືນຊີບແລ້ວ ຈະພາກັນປະສານສຽງໂຮຮ້ອງດ້ວຍຄວາມຊົມຊື່ນຍິນດີໃນໄຊຊະນະເປັນເວລາອັນຍາວນານ. {GC 644.2}

## {GC 644.3}

ທຸກຄົນຟື້ນຈາກຄວາມຕາຍດ້ວຍຄວາມສູງເທົ່າກັບໃນຕອນທີ່ເສຍຊີວິດ. ອາດາມຈະຢືນຢູ່ທ່າມກາງຝູງຊົນທີ່ຟື້ນຄືນຊີບ ມີຮູບຮ່າງສູງໃຫຍ່ສະງ່າງາມ ຕ່ຳກວ່າພຣະບຸດຂອງພຣະເຈົ້າພຽງເລັກນ້ອຍ. ເມື່ອປຽບທຽບກັບຄົນລຸ້ນຫຼັງ ເພິ່ນມີຄວາມແຕກຕ່າງຢ່າງເຫັນໄດ້ຊັດ ເຊິ່ງສະແດງໃຫ້ເຫັນເຖິງຄວາມຊຸດໂຊມຂອງມະນຸດຊາດ. ເຖິງຢ່າງໃດກໍຕາມ ທຸກຄົນຟື້ນຂຶ້ນມາດ້ວຍຄວາມສົດຊື່ນ ແລະ ພະລັງຂອງໄວໜຸ່ມທີ່ຈະບໍ່ມີວັນແກ່ລົງອີກຕະຫຼອດໄປ. ໃນປະຖົມມະການ ມະນຸດຖືກສ້າງຕາມພຣະລັກສະນະຂອງພຣະເຈົ້າ ບໍ່ພຽງແຕ່ດ້ານອຸປະນິໄສເທົ່ານັ້ນ ແຕ່ທັງຮູບຮ່າງໜ້າຕາດ້ວຍ. ຄວາມບາບໄດ້ທຳລາຍພຣະລັກສະນະຂອງພຣະເຈົ້າ ແລະ ເກືອບຈະລຶບລ້າງພຣະລັກສະນະຂອງພຣະອົງອອກໄປໝົດ ແຕ່ພຣະຄຣິສສະເດັດມາເພື່ອຟື້ນຟູສິ່ງທີ່ເສຍໄປນັ້ນໃຫ້ກັບຄືນສະພາບດັ້ງເດີມ. ພຣະອົງຈະປ່ຽນແປງຮ່າງກາຍອັນເສື່ອມໂຊມຂອງພວກເຮົາໃຫ້ເປັນເໝືອນພຣະກາຍອັນເຕັມໄປດ້ວຍສະຫງ່າຣາສີຂອງພຣະອົງ. ຮ່າງກາຍທີ່ຕາຍໄດ້ ເປື່ອຍເນົ່າປາສະຈາກຄວາມງົດງາມ ແລະ ເຄີຍເປິເປື້ອນດ້ວຍຄວາມບາບ ຈະກາຍເປັນຮ່າງກາຍທີ່ອະມະຕະ, ງົດງາມ ແລະ ສົມບູນແບບ. ຄວາມບໍ່ສົມບູນ ແລະ ຄວາມຜິດປົກກະຕິທັງໝົດຖືກປະໄວ້ໃນອຸບໂມງຝັງສົບ. ເມື່ອກັບຄືນສູ່ຕົ້ນໄມ້ແຫ່ງຊີວິດໃນສວນເອເດນທີ່ສູນເສຍໄປດົນນານ, ຜູ້ທີ່ໄດ້ຮັບການໄຖ່ຈະ “ຈຳເລີນໃຫຍ” (ມາລາກີ 4:2 ສະບັບລາວບູຮານ) ຈົນເຖິງຄວາມສູງໃຫຍ່ຂອງມະນຸດຊາດໃນສະພາບອັນດັ້ງເດີມ. ຮ່ອງຮອຍສຸດທ້າຍຂອງຄຳສາບແຊ່ງຈາກຄວາມບາບຈະຖືກກຳຈັດອອກໄປ ແລະ ຜູ້ທີ່ສັດຊື່ຕໍ່ພຣະຄຣິສຈະປາກົດດ້ວຍຄວາມງົດງາມແຫ່ງອົງພຣະຜູ້ເປັນເຈົ້າຂອງພວກເຮົາ. ທັງດ້ານຈິດໃຈ, ຈິດວິນຍານ ແລະ ຮ່າງກາຍຈະສະທ້ອນພຣະລັກສະນະອັນສົມບູນແບບຂອງພຣະອົງ. ການໄຖ່ມະນຸດໃຫ້ລອດພົ້ນນັ້ນໜ້າອັດສະຈັນແທ້! ມີການເວົ້າເຖິງການຊົງໄຖ່ມາເປັນເວລາດົນນານ, ມີການຫວັງ ແລະ ການໄຕ່ຕອງເຖິງການຊົງໄຖ່ມາດົນແລ້ວ, ມີການເຝົ້າລໍຄອຍດ້ວຍໃຈຈົດຈໍ່, ແຕ່ບໍ່ເຄີຍມີຜູ້ໃດເຂົ້າໃຈຢ່າງເລິກເຊິ່ງ. {GC 644.3}

## {GC 645.1}

ຄົນຊອບທຳທີ່ຍັງມີຊີວິດຢູ່ກໍຖືກປ່ຽນແປງ “ໃນຊົ່ວຂະນະດຽວ ໃນຊົ່ວພັບຕາດຽວ.” (1 ໂກຣິນໂທ 15:52). ເມື່ອໄດ້ຍິນພຣະສຸຣະສຽງຂອງພຣະເຈົ້າ ພວກເຂົາໄດ້ຮັບສະຫງ່າຣາສີ; ບັດນີ້ພວກເຂົາຖືກປ່ຽນໃຫ້ມີສະພາບອະມະຕະ ແລະ ຖືກຮັບຂຶ້ນໄປໃນອາກາດພ້ອມກັບບັນດາໄພ່ພົນທີ່ຟື້ນຄືນຊີວິດເພື່ອພົບກັບອົງພຣະຜູ້ເປັນເຈົ້າ. ເຫຼົ່າທູດສະຫວັນອອກໄປ “ຮວບຮວມເອົາປະຊາຊົນຂອງພຣະເຈົ້າທີ່ພຣະອົງໄດ້ເລືອກໄວ້ຈາກລົມທິດທັງສີ່ ຕັ້ງແຕ່ສຸດຂອບຟ້າເບື້ອງນີ້ຈົນເຖິງສຸດຂອບຟ້າເບື້ອງນັ້ນ.” (ມັດທາຍ 24:31). ທູດສະຫວັນບໍຣິສຸດອຸ້ມເດັກນ້ອຍໄປຫາອ້ອມກອດຂອງແມ່. ໝູ່ເພື່ອນທີ່ຕ້ອງພັດພາກກັນເນື່ອງຈາກຄວາມຕາຍໄດ້ກັບມາພົບກັນອີກ ແລະ ຈະບໍ່ຕ້ອງພາກຈາກກັນອີກຕໍ່ໄປ. ຄົນຊອບທຳຮ້ອງເພງຢ່າງຊື່ນບານ ໃນຂະນະທີ່ພວກເຂົາຂຶ້ນສູ່ນະຄອນຂອງພຣະເຈົ້າ. {GC 645.1}

## {GC 645.2}

ມີປີກຢູ່ສອງຂ້າງຂອງລົດຮົບທີ່ເປັນເມກ ແລະ ມີລໍ້ອັນມີຊີວິດຢູ່ທາງລຸ່ມ. ຂະນະທີ່ລົດຮົບເລື່ອນຂຶ້ນສູ່ເບື້ອງເທິງ, ລໍ້ກໍຮ້ອງວ່າ “ບໍຣິສຸດ.” ສ່ວນປີກກໍຮ້ອງວ່າ “ບໍຣິສຸດ” ແລະ ເຫຼົ່າທູດສະຫວັນກໍຮ້ອງວ່າ “ບໍຣິສຸດ, ບໍຣິສຸດ, ບໍຣິສຸດ,ອົງພຣະຜູ້ເປັນເຈົ້າຜູ້ຊົງຣິດທານຸພາບສູງສຸດ.” ຂະນະທີ່ລົດຮົບເຄື່ອນໄປສູ່ນະຄອນເຢຣູຊາເລັມໃໝ່, ຜູ້ທີ່ໄດ້ຮັບການໄຖ່ກໍໂຮຮ້ອງວ່າ “ອາເລລູຢາ!” {GC 645.2}

## {GC 645.3}

### ຄົນຊອບທໍາເຂົ້ານະຄອນບໍຣິສຸດ

ກ່ອນການສະເດັດເຂົ້ານະຄອນຂອງພຣະເຈົ້າ, ພຣະຜູ້ຊ່ວຍໃຫ້ລອດຊົງມອບເຄື່ອງໝາຍແຫ່ງໄຊຊະນະ ແລະ ສັນຍະລັກແຫ່ງຖານະກະສັດໃຫ້ແກ່ຜູ້ຕິດຕາມພຣະອົງ. ທຸກຄົນເປັ່ງປະກາຍ ແລະ ຖືກຈັດເປັນຮູບສີ່ແຈອ້ອມອົງພຣະຣາຊາຂອງພວກເຂົາ. ພຣະອົງປະທັບສູງເໜືອບັນດາໄພ່ພົນຜູ້ບໍຣິສຸດ ແລະ ເຫຼົ່າທູດສະຫວັນ, ພຣະພັກຂອງພຣະອົງສ່ອງແສງເຕັມດ້ວຍຄວາມຮັກອັນອ່ອນໂຍນ. ທ່າມກາງຝູງຊົນອັນນັບບໍ່ຖ້ວນຂອງຜູ້ທີ່ໄດ້ຮັບການຊົງໄຖ່, ທຸກສາຍຕາຈັບຈ້ອງຢູ່ທີ່ພຣະອົງ, ທຸກຄົນເບິ່ງສະຫງ່າຣາສີຂອງພຣະອົງ ຜູ້ທີ່ເຄີຍທົນຕໍ່ການເສຍໂສມຈົນ “ເກືອບບໍ່ຄືມະນຸດ.” (ເອຊາຢາ 52:14). ດ້ວຍພຣະຫັດຂວາ ພຣະເຢຊູຊົງສວມມົງກຸດແຫ່ງສະຫງ່າຣາສີເທິງຫົວຂອງຜູ້ມີໄຊ. ແຕ່ລະຄົນໄດ້ຮັບມົງກຸດທີ່ມີ “ຊື່ໃໝ່” ຂອງຕົນ. (ເບິ່ງ ພຣະນິມິດ 2:17). ໃນມົງກຸດເຫຼົ່ານັ້ນມີຄຳຈາລຶກໄວ້ວ່າ “ບໍຣິສຸດແດ່ພຣະຜູ້ເປັນເຈົ້າ.” ທຸກຄົນຖືກ້ານຕານແຫ່ງໄຊຊະນະ ແລະ ພິນອັນເປັ່ງປະກາຍ. ເມື່ອທູດສະຫວັນຜູ້ນຳໃຫ້ສັນຍານ, ທຸກຄົນດີດສາຍພິນດ້ວຍຄວາມຊຳນານ ແລະ ບັນເລງທຳນອງດົນຕີອັນໄພເລາະຢ່າງມ່ວນຊື່ນ. ຄວາມປິຕິຍິນດີເໜືອຄຳບັນລະຍາຍເຕັມລົ້ນຢູ່ໃນຈິດໃຈທຸກຄົນ, ທຸກຄົນຮ້ອງສັນລະເສີນດ້ວຍຄວາມຮູ້ສຶກຂອບພຣະຄຸນວ່າ: “ແດ່ພຣະອົງຜູ້ຮັກພວກເຮົາທັງຫຼາຍ ແລະ ໄດ້ປົດປ່ອຍພວກເຮົາໃຫ້ພົ້ນຈາກຄວາມບາບຂອງພວກເຮົາໂດຍໂລຫິດຂອງພຣະອົງ, ແລະ ພຣະອົງໄດ້ຕັ້ງພວກເຮົາໃຫ້ເປັນອານາຈັກ ແລະ ເປັນປະໂຣຫິດເພື່ອຮັບໃຊ້ພຣະເຈົ້າ ແລະ ພຣະບິດາຂອງພຣະອົງ, ຂໍໃຫ້ກຽດ ແລະ ຣິດອຳນາດຈົ່ງມີແກ່ພຣະອົງຕະຫຼອດໄປເປັນນິດ!” (ພຣະນິມິດ 1:5–6 LCV). {GC 645.3}

## {GC 646.1}

ນະຄອນສັກສິດຢູ່ຕໍ່ໜ້າຝູງຊົນທີ່ໄດ້ຮັບການໄຖ່. ພຣະເຢຊູຊົງເປີດປະຕູໄຂ່ມຸກໃຫ້ກວ້າງ ແລະ ບັນດາປະຊາຊາດທີ່ໄດ້ຮັກສາຄວາມຈິງກໍເຂົ້າໄປ. ທີ່ນັ້ນພວກເຂົາໄດ້ເຫັນສວນເອເດນຂອງພຣະເຈົ້າ, ເຊິ່ງເປັນບ້ານຂອງອາດາມ(ກ່ອນທີ່ເພິ່ນຈະຕົກສູ່ຄວາມບາບ/ເມື່ອເພິ່ນຍັງບໍຣິສຸດຢູ່). ແລ້ວສຽງທີ່ໄພເລາະກວ່າດົນຕີໃດໆ ທີ່ຫູມະນຸດເຄີຍໄດ້ຍິນກໍດັງຂຶ້ນວ່າ: “ການຕໍ່ສູ້ຂອງພວກເຈົ້າໄດ້ສິ້ນສຸດແລ້ວ.” “ມາເທີ້ນ, ພວກເຈົ້າຜູ້ທີ່ໄດ້ຮັບພອນຈາກພຣະບິດາຂອງເຮົາ ຈົ່ງມາຮັບເອົາມໍລະດົກຂອງເຈົ້າ, ອານາຈັກທີ່ໄດ້ຈັດຕຽມໄວ້ສຳລັບພວກເຈົ້າຕັ້ງແຕ່ສ້າງໂລກ.” (ມັດທາຍ 25:34 LCV). {GC 646.1}

## {GC 646.2}

ບັດນີ້ຄຳອະທິຖານຂອງພຣະຜູ້ຊ່ວຍໃຫ້ລອດທີ່ທູນຂໍເພື່ອພວກສາວົກຂອງພຣະອົງໄດ້ສຳເລັດແລ້ວ: “ຂ້ານ້ອຍປາຖະໜາໃຫ້ບັນດາຜູ້ທີ່ພຣະອົງໄດ້ມອບໃຫ້ແກ່ຂ້ານ້ອຍນັ້ນ ໄດ້ຢູ່ກັບຂ້ານ້ອຍໃນບ່ອນທີ່ຂ້ານ້ອຍຢູ່” (ໂຢຮັນ 17:24 LCV). ພວກເຂົາ “ຢູ່ຕໍ່ໜ້າສະຫງ່າຣາສີຂອງພຣະອົງ ໂດຍບໍ່ມີຕຳໜິ ແລະ ດ້ວຍຄວາມຊື່ນຊົມຍິນດີອັນໃຫຍ່.” (ຢູດາ 1:24 LCV). ພຣະຄຣິສຊົງນຳພາຜູ້ທີ່ພຣະອົງຊົງໄຖ່ໄວ້ດ້ວຍພຣະໂລຫິດມາສະແດງຕໍ່ພຣະບິດາ ໂດຍປະກາດວ່າ: “ຂ້ານ້ອຍຢູ່ທີ່ນີ້ພ້ອມກັບລູກໆ ທີ່ພຣະອົງຊົງມອບໃຫ້ແກ່ຂ້າພຣະອົງ.” “ຂ້ານ້ອຍໄດ້ຮັກສາທຸກຄົນທີ່ພຣະອົງຊົງມອບໃຫ້ແກ່ຂ້າພຣະອົງ.” ໂອ ຄວາມອັດສະຈັນແຫ່ງຄວາມຮັກຂອງພຣະເຈົ້າທີ່ຊົງໄຖ່ພວກເຮົາໃຫ້ລອດ! ຄວາມປິຕິຍິນດີໃນເວລານັ້ນຈະຍິ່ງໃຫຍ່ເກີນການບັນລະຍາຍ ເມື່ອພຣະບິດາອົງນິຣັນຊົງເບິ່ງຜູ້ທີ່ໄດ້ຮັບການໄຖ່ ແລ້ວເຫັນພຣະລັກສະນະຂອງພຣະອົງເອງ, ຄວາມວຸ້ນວາຍແຫ່ງຄວາມບາບຖືກຂັບໄລ່ໜີໄປ, ຄວາມເສື່ອມໂຊມຖືກກຳຈັດອອກ ແລະ ມະນຸດໄດ້ກັບຄືນສູ່ຄວາມກົມກຽວກັບພຣະເຈົ້າອີກຄັ້ງໜຶ່ງ! {GC 646.2}

## {GC 647.1}

ດ້ວຍຄວາມຮັກທີ່ບໍ່ສາມາດບັນລະຍາຍໄດ້ ພຣະເຢຊູຊົງຕ້ອນຮັບຜູ້ທີ່ສັດຊື່ຂອງພຣະອົງເຂົ້າສູ່ຄວາມຊົມຊື່ນຍິນດີຂອງອົງພຣະຜູ້ເປັນເຈົ້າ. ຄວາມສຸກຂອງພຣະອົງແມ່ນການໄດ້ເຫັນບັນດາຜູ້ທີ່ໄດ້ຮັບການໄຖ່ຜ່ານຄວາມທຸກທໍລະມານ ແລະ ການຖ່ອມພຣະອົງລົງຢູ່ໃນຣາຊອານາຈັກແຫ່ງສະຫງ່າຣາສີ. ບັນດາຜູ້ທີ່ໄດ້ຮັບການໄຖ່ຈະມີສ່ວນໃນຄວາມຊົມຊື່ນຍິນດີຂອງພຣະອົງເມື່ອພວກເຂົາໄດ້ເຫັນຜູ້ທີ່ພວກເຂົາໄດ້ນຳມາຫາພຣະຄຣິສດ້ວຍການອະທິຖານ, ການຮັບໃຊ້ ແລະ ການເສຍສະຫຼະດ້ວຍຄວາມຮັກ. ເມື່ອພວກເຂົາມາເຕົ້າໂຮມກັນອ້ອມບັນລັງໃຫຍ່ສີຂາວ, ຈິດໃຈຂອງພວກເຂົາຈະເຕັມລົ້ນດ້ວຍຄວາມປິຕິຍິນດີທີ່ບໍ່ອາດບັນລະຍາຍໄດ້. ຈະເປັນຄວາມສຸກອັນໃຫຍ່ຫຼວງເມື່ອພວກເຂົາໄດ້ເຫັນບັນດາຜູ້ທີ່ຕົນໄດ້ນຳມາຫາພຣະຄຣິສ ແລະ ເຫັນວ່າຄົນໜຶ່ງໄດ້ນຳພາຜູ້ອື່ນ, ແລ້ວຄົນເຫຼົ່ານັ້ນກໍໄດ້ນຳພາຄົນອື່ນໆ ອີກ. ທຸກຄົນໄດ້ເຂົ້າມາເຖິງບ່ອນພັກສະຫງົບແລ້ວ ຈຶ່ງພາກັນວາງມົງກຸດໄວ້(ແທບ/ທີ່)ພຣະບາດຂອງພຣະເຢຊູ ແລະ ສັນລະເສີນພຣະອົງຕະຫຼອດຊົ່ວນິຣັນດອນ. {GC 647.1}

## {GC 647.2}

### ອາດາມທັງສອງພົບກັນ

ໃນຂະນະທີ່ບັນດາຜູ້ທີ່ໄດ້ຮັບການໄຖ່ໄດ້ຮັບການຕ້ອນຮັບເຂົ້າສູ່ນະຄອນຂອງພຣະອົງ ມີສຽງສັນລະເສີນດ້ວຍຄວາມປິຕິຍິນດີດັງກ້ອງຂຶ້ນ. ອາດາມທັງສອງກຳລັງຈະພົບກັນ. ພຣະບຸດຂອງພຣະເຈົ້າຊົງຢືນກາງແຂນອອກເພື່ອຕ້ອນຮັບບັນພະບຸລຸດຂອງມະນຸດສະໂລກ ຜູ້ທີ່ພຣະອົງໄດ້ຊົງສ້າງຂຶ້ນມາ, ຜູ້ທີ່ໄດ້ເຮັດບາບຕໍ່ພຣະຜູ້ສ້າງ ແລະ ຍ້ອນບາບຂອງເພິ່ນ ຮອຍບາດແຜນຈາກການຖືກຄຶງທີ່ໄມ້ກາງແຂນຈຶ່ງຍັງປະກົດຢູ່ເທິງພຣະກາຍຂອງພຣະຜູ້ໄຖ່. ເມື່ອອາດາມເຫັນຮອຍຕະປູ ເພິ່ນບໍ່ໄດ້ແລ່ນໄປກອດອົງພຣະຜູ້ເປັນເຈົ້າຂອງຕົນ, ແຕ່ດ້ວຍຄວາມຖ່ອມຕົວເພີ່ນກໍກົ້ມຂາບລົງ(ທີ່/ແທບ)ພຣະບາດຂອງພຣະອົງ ແລະ ຮ້ອງຂຶ້ນວ່າ: “ພຣະເມສານ້ອຍຜູ້ຖືກຂ້າ ຊົງສົມຄວນ, ຊົງສົມຄວນ!” ພຣະຜູ້ຊ່ວຍໃຫ້ລອດຊົງຍົກເພິ່ນຂຶ້ນດ້ວຍຄວາມອ່ອນໂຍນ ແລະ ຊົງບອກໃຫ້ເພິ່ນເບິ່ງສວນເອເດນທີ່ເຄີຍເປັນບ້ານຂອງເພິ່ນກ່ອນທີ່ຈະຖືກຂັບໄລ່ອອກໄປເປັນເວລາດົນນານ. {GC 647.2}

## {GC 647.3}

ຫຼັງຈາກຖືກຂັບໄລ່ອອກຈາກສວນເອເດນ, ຊີວິດຂອງອາດາມກໍເຕັມໄປດ້ວຍຄວາມໂສກເສົ້າ. ທຸກຄັ້ງທີ່ເຫັນໃບໄມ້ແຫ້ງຕາຍແລ້ວລ່ວງຫຼົ່ນລົງມາ, ທຸກຄັ້ງທີ່ເຫັນສັດທີ່ຖືກຂ້າບູຊາ, ທຸກຄັ້ງທີ່ເຫັນທຳມະຊາດອັນງົດງາມນັ້ນເສື່ອມໂຊມລົງ ແລະ ທຸກຄັ້ງທີ່ເຫັນຮອຍມົນທິນບາບໃນອຸປະນິໄສຂອງມະນຸດ ລ້ວນແຕ່ເຕືອນໃຫ້ເພິ່ນລະນຶກເຖິງຄວາມບາບຂອງຕົນ. ເພິ່ນໄດ້ຮັບຄວາມທຸກທໍລະມານຫຼາຍທີ່ສຸດເມື່ອເຫັນຄວາມຊົ່ວຊ້າທີ່ເພີ່ມທະວີຂຶ້ນ ແລະ ເມື່ອເພິ່ນຕັກເຕືອນຄົນອື່ນ ພວກເຂົາກໍຕອບກັບມາດ້ວຍການປະນາມວ່າເພິ່ນເປັນຕົ້ນເຫດຂອງຄວາມບາບ. ອາດາມທົນຕໍ່ບົດລົງໂທດດ້ວຍດ້ວຍຄວາມຖ່ອມໃຈເປັນເວລາເກືອບພັນປີ. ເພິ່ນໄດ້ກັບໃຈຈາກຄວາມບາບຢ່າງສັດຊື່ ແລະ ໄວ້ວາງໃຈໃນຄຸນຄວາມດີຂອງພຣະຜູ້ຊ່ວຍໃຫ້ລອດທີ່ຊົງສັນຍາໄວ້ ຈົນໃນທີ່ສຸດເພິ່ນເຖິງແກ່ຄວາມຕາຍດ້ວຍຄວາມຫວັງໃນການຟື້ນຄືນຊີບ. ພຣະບຸດຂອງພຣະເຈົ້າຊົງໄຖ່ຄວາມຜິດພາດ ແລະ ການຫຼົ້ມລົງໃນຄວາມບາບຂອງມະນຸດ. ບັດນີ້ ຜ່ານຂະບວນການລຶບລ້າງຄວາມບາບ, ອາດາມໄດ້ກັບຄືນສູ່(ສິດອຳນາດ/ອານາເຂດ)ດັ້ງເດີມຂອງເພິ່ນ. {GC 647.3}

## {GC 648.1}

ດ້ວຍຄວາມປິຕິຍິນດີຢ່າງລົ້ນເຫຼືອ, ອາດາມໄດ້ເຫັນຕົ້ນໄມ້ທີ່ເຄີຍເປັນຄວາມມ່ວນຊື່ນຂອງເພິ່ນແຕ່ກ່ອນ ຄືຕົ້ນໄມ້ທີ່ເພິ່ນເອງເຄີຍເກັບໝາກໄມ້ໃນຍາມທີ່ເພິ່ນຍັງບໍຣິສຸດກ່ອນທີ່ຈະມີຄວາມທຸກ. ເພິ່ນເຫັນເຄືອອະງຸ່ນທີ່ມືຂອງເພິ່ນເອງໄດ້ບົວລະບັດຮັກສາ ແລະ ດອກໄມ້ທີ່ເພິ່ນເຄີຍມີຄວາມສຸກໃນການເບິ່ງແຍງລ້ຽງດູ. ເພິ່ນເຂົ້າໃຈເຖິງຄວາມຈິງຂອງພາບທີ່ເຫັນຢູ່ຕໍ່ໜ້າ ແລະ ຮູ້ວ່ານີ້ແມ່ນສວນເອເດນທີ່ຖືກຟື້ນຟູຄືນມາໃໝ່ ໂດຍມີຄວາມງົດງາມຫຼາຍກວ່າຕອນທີ່ເພິ່ນຖືກຂັບໄລ່ອອກໄປ. ພຣະຜູ້ຊ່ວຍໃຫ້ລອດພາເພິ່ນໄປຫາຕົ້ນໄມ້ແຫ່ງຊີວິດ ແລ້ວເດັດໝາກໄມ້ອັນສວຍງາມມາໃຫ້ເພິ່ນກິນ. ອາດາມຫຼຽວເບິ່ງອ້ອມຮອບ ແລະ ເຫັນເຊື້ອສາຍຂອງເພິ່ນຈຳນວນຫຼວງຫຼາຍທີ່ໄດ້ຮັບການໄຖ່ແລ້ວ ກຳລັງຢືນຢູ່ໃນສວນເອເດນແຫ່ງສະຫວັນ. ແລ້ວເພິ່ນໄດ້ວາງມົງກຸດອັນເປັ່ງປະກາຍຂອງຕົນລົງ(ແທບ)ພຣະບາດຂອງພຣະເຢຊູ, ຫຼົ້ມລົງທີ່ຊວງເອິກຂອງພຣະຜູ້ໄຖ່ ແລະ ສວມກອດພຣະອົງໄວ້. ຈາກນັ້ນເພິ່ນກໍດີດພິນຄຳ ແລະ ສຽງເພງແຫ່ງໄຊຊະນະກໍດັງກ້ອງກັງວານໄປທົ່ວສະຫວັນວ່າ: “ພຣະເມສານ້ອຍຜູ້ຖືກຂ້າ ແລະ ຊົງພຣະຊົນຢູ່ ຊົງສົມຄວນ, ຊົງສົມຄວນ, ຊົງສົມຄວນ!” ເຊື້ອສາຍຂອງອາດາມຮ່ວມຮ້ອງເພງນຳ ແລະ ຕ່າງຄົນວາງມົງກຸດຂອງຕົນລົງ(ແທບ)ພຣະບາດຂອງພຣະຜູ້ຊ່ວຍໃຫ້ລອດ ໃນຂະນະທີ່ພວກເຂົາກົ້ມຂາບນະມັດສະການພຣະອົງ. {GC 648.1}

## {GC 648.2}

ເຫຼົ່າທູດສະຫວັນມາເປັນພະຍານໃນການພົບພໍ້ກັນຄັ້ງນີ້, ພວກເພິ່ນເຄີຍຮ້ອງໄຫ້ຕອນອາດາມລົ້ມລົງໃນຄວາມບາບ ແລະ ມີຄວາມຊົມຊື່ນຍິນດີເມື່ອພຣະເຢຊູຄືນພຣະຊົນແລ້ວສະເດັດຂຶ້ນສູ່ສະຫວັນ ຫຼັງຈາກທີ່ພຣະອົງຊົງຊະນະຄວາມຕາຍເພື່ອທຸກຄົນທີ່ເຊື່ອໃນພຣະນາມຂອງພຣະອົງ. ບັດນີ້ ພວກເພິ່ນໄດ້ເຫັນວຽກງານແຫ່ງການຊົງໄຖ່ສຳເລັດຢ່າງຄົບຖ້ວນແລ້ວ ຈຶ່ງໄດ້ຮ່ວມກັນຮ້ອງເພງສັນລະເສີນ. {GC 648.2}

## {GC 648.3}

### ທາຍາດຂອງພຣະເຈົ້າຮັບມໍລະດົກ

“ບັນດາຄົນທີ່ມີໄຊຕໍ່ສັດຮ້າຍ ແລະ ຮູບຂອງມັນ ແລະ ເຄື່ອງໝາຍຂອງມັນ ແລະ ເລກປະຈຳຊື່ຂອງມັນ” ໄດ້ຮວມກັນຢູ່ເທິງທະເລແກ້ວຕໍ່ໜ້າບັນລັງຂອງພຣະເຈົ້າ. ທະເລແກ້ວນັ້ນເຫຼື້ອມເໝືອນດັງປະສົມກັບໄຟ ແລະ ສະຫວ່າງສະໄຫວດ້ວຍຣັດສະໝີພາບຂອງພຣະເຈົ້າ. ພວກເຂົາໄປຢືນຢູ່ກັບພຣະເມສານ້ອຍເທິງພູເຂົາຊີໂອນ “ຖືພິນ…ຂອງພຣະເຈົ້າ,” ເປັນກຸ່ມຄົນໜຶ່ງແສນສີ່ໝື່ນສີ່ພັນຄົນທີ່ໄດ້ຮັບການໄຖ່ຈາກທ່າມກາງມະນຸດທັງປວງ. ແລ້ວກໍມີສຽງດັງຂຶ້ນເໝືອນນ້ຳຕົກຕາດໃຫຍ່ ແລະ ເໝືອນສຽງຟ້າຮ້ອງ ຄື “ສຽງທີ່ບັນດານັກດີດພິນກຳລັງບັນເລງຢູ່.” ພວກເຂົາຮ້ອງເພງໃໝ່ຕໍ່ໜ້າບັນລັງ ເປັນເພງທີ່ບໍ່ມີຜູ້ໃດສາມາດຮຽນໄດ້ນອກຈາກຄົນກຸ່ມໜຶ່ງແສນສີ່ໝື່ນສີ່ພັນຄົນນັ້ນເທົ່ານັ້ນ. ມັນເປັນເພງຂອງໂມເຊ ແລະ ພຣະເມສານ້ອຍ ກໍຄືເພງແຫ່ງການຊ່ວຍກູ້. ມີແຕ່ຄົນກຸ່ມໜຶ່ງແສນສີ່ໝື່ນສີ່ພັນຄົນເທົ່ານັ້ນທີ່ສາມາດຮຽນເພງນີ້ໄດ້ ເພາະມັນເປັນເພງແຫ່ງປະສົບການຂອງພວກເຂົາເອງ ອັນເປັນປະສົບການທີ່ບໍ່ມີຄົນກຸ່ມອື່ນເຄີຍມີມາກ່ອນ. “ພວກເຂົາຕິດຕາມລູກແກະຂອງພຣະເຈົ້າໄປທຸກບ່ອນທີ່ພຣະອົງໄປ.” (ພຣະນິມິດ 15:2, 3 TKJV). ຄົນເຫຼົ່ານີ້ໄດ້ຖືກຮັບຂຶ້ນສະຫວັນໃນຂະນະທີ່ຍັງມີຊີວິດຢູ່ ແລະ ຖືກນັບວ່າເປັນ “ຜົນທຳອິດຖວາຍແກ່ພຣະເຈົ້າ ແລະ ລູກແກະຂອງພຣະເຈົ້າ.” “ຄົນເຫຼົ່ານີ້ ແມ່ນພວກທີ່ໄດ້ຜ່ານການຖືກຂົ່ມເຫັງຢ່າງໜັກ.” ພວກເຂົາໄດ້ຜ່ານຊ່ວງເວລາແຫ່ງຄວາມທຸກຍາກລຳບາກທີ່ບໍ່ເຄີຍມີມາຕັ້ງແຕ່ມີຊົນຊາດໃດໆ ໃນໂລກ, ໄດ້ອົດທົນຕໍ່ຄວາມທຸກທໍລະມານໃຈຂອງຢາໂຄບ ແລະ ໄດ້ຢືນຢູ່ໂດຍບໍ່ມີຜູ້ອ້ອນວອນແທນໃນຊ່ວງການຖອກເທຄວາມໂກດຮ້າຍຂອງພຣະເຈົ້າຄັ້ງສຸດທ້າຍ. ແຕ່ພວກເຂົາໄດ້ຮັບການຊ່ວຍໃຫ້ພົ້ນແລ້ວ ເພາະໄດ້ “ຊຳລະເສື້ອລ່າມຂອງພວກເຂົາໃຫ້ຂາວສະອາດ ດ້ວຍເລືອດຂອງພຣະເມສານ້ອຍ.” “ບໍ່ມີຄຳຕົວະອອກຈາກປາກຂອງພວກເຂົາ, ພວກເຂົາບໍ່ມີຕຳໜິເລີຍ” ຕໍ່ພຣະພັກພຣະເຈົ້າ. “ດັ່ງນັ້ນ ພວກເຂົາຈຶ່ງໄດ້ຢືນຢູ່ຕໍ່ໜ້າພຣະຣາຊບັນລັງຂອງພຣະເຈົ້າ ແລະ ບົວລະບັດຮັບໃຊ້ພຣະອົງໃນພຣະວິຫານ ທັງກາງເວັນແລະກາງຄືນ ແລະ ພຣະອົງຜູ້ທີ່ປະທັບຢູ່ເທິງພຣະຣາຊບັນລັງນັ້ນ ຈະຊົງສະຖິດຢູ່ນຳແລະປົກປ້ອງຄຸ້ມຄອງພວກເຂົາ.” ພວກເຂົາໄດ້ເຫັນຄວາມຈິບຫາຍຂອງແຜ່ນດິນໂລກຍ້ອນຄວາມອຶດຢາກ ແລະ ພະຍາດໂຣຄາລະບາດ, ດວງຕາເວັນມີພະລັງແຜດເຜົາມະນຸດດ້ວຍຄວາມຮ້ອນອັນຮ້າຍແຮງ. ພວກເຂົາເອງກໍໄດ້ທົນຕໍ່ຄວາມທຸກທໍລະມານ, ຄວາມອຶດຫິວ ແລະ ຄວາມກະຫາຍນ້ຳ. ບັດນີ້ “ພວກເຂົາຈະບໍ່ອຶດເຂົ້າຢາກນໍ້າອີກຕໍ່ໄປຈັກເທື່ອ, ຕາເວັນຫຼືແສງແດດອັນຮ້ອນກ້າ ຈະບໍ່ເຜົາໄໝ້ພວກເຂົາ, ເພາະພຣະເມສານ້ອຍທີ່ປະທັບຢູ່ທ່າມກາງພຣະຣາຊບັນລັງນັ້ນ ຈະເປັນພຣະຜູ້ລ້ຽງຂອງພວກເຂົາ. ພຣະອົງຈະຊົງນຳພວກເຂົາໄປເຖິງບໍ່ນໍ້າພຸແຫ່ງຊີວິດ. ແລະພຣະເຈົ້າຈະຊົງເຊັດນໍ້າຕາທຸກຢົດຈາກຕາຂອງພວກເຂົາ.” (ພຣະນິມິດ 14:1–5; 7:14–17)[^1]. {GC 648.3}

[^1]: ຂໍ້ຄວາມໃນຫຍໍ້ໜ້ານີ້ມີການໃຊ້ພຣະຄຳພີສະບັບ LO2012 ແລະ ສະບັບ LCV ສະຫຼັບກັນ.

## {GC 649.1}

ໃນທຸກຍຸກທຸກສະໄໝ ຜູ້ທີ່ພຣະຜູ້ຊ່ວຍໃຫ້ລອດຊົງເລືອກໄວ້ໄດ້ຮັບການຝຶກຝົນຜ່ານຄວາມລຳບາກ. ພວກເຂົາດຳເນີນຊີວິດໃນໂລກໄປໃນທາງທີ່ຄັບແຄບ ແລະ ໄດ້ຮັບການຊຳລະໃນເຕົາຫຼອມແຫ່ງຄວາມທຸກຍາກລຳບາກ. ພວກເຂົາໄດ້ອົດທົນຕໍ່ການຖືກຕໍ່ຕ້ານ, ຄວາມກຽດຊັງ ແລະ ການໃສ່ຮ້າຍປ້າຍສີເພາະເຫັນແກ່ພຣະເຢຊູ. ພວກເຂົາຕິດຕາມພຣະອົງທ່າມກາງຄວາມຂັດແຍ້ງອັນຮຸນແຮງ, ໄດ້ປະຕິເສດຕົນເອງ ແລະ ພົບກັບຄວາມຜິດຫວັງອັນຂົມຂື່ນ. ຈາກປະສົບການອັນເຈັບປວດຂອງຕົນເອງ, ພວກເຂົາຈຶ່ງໄດ້ຮຽນຮູ້ເຖິງຄວາມຮ້າຍກາດ ແລະ ພະລັງຂອງຄວາມບາບ ພ້ອມທັງສຳນຶກເຖິງຄວາມຜິດ ແລະ ຄວາມທຸກໂສກທີ່ເກີດຈາກຄວາມບາບ, ສະນັ້ນ ພວກເຂົາຈຶ່ງກຽດຊັງມັນຫຼາຍທີ່ສຸດ. ເມື່ອໄດ້ເຂົ້າໃຈເຖິງການເສຍສະຫຼະອັນບໍ່ມີຂອບເຂດເພື່ອປິ່ນປົວຄວາມບາບ, ພວກເຂົາກໍຖ່ອມຕົວລົງ ແລະ ສັນລະເສີນພຣະອົງດ້ວຍຈິດໃຈທີ່ເຕັມລົ້ນດ້ວຍຄວາມຮູ້ສຶກຂອບພຣະຄູນ ເຊິ່ງຜູ້ທີ່ບໍ່ເຄີຍຫຼົງໃນຄວາມບາບບໍ່ສາມາດເຂົ້າໃຈໄດ້. ພວກເຂົາມີຄວາມຮັກຫຼາຍເພາະໄດ້ຮັບການອະໄພຫຼາຍ. ເມື່ອໄດ້ມີສ່ວນຮ່ວມໃນການທົນທຸກຂອງພຣະຄຣິສແລ້ວ ພວກເຂົາຈຶ່ງເໝາະສົມທີ່ຈະມີສ່ວນຮ່ວມໃນຣັດສະໝີພາບຂອງພຣະອົງດ້ວຍ. {GC 649.1}

## {GC 650.1}

ທາຍາດຂອງພຣະເຈົ້າມາຈາກທີ່ຕ່ຳຕ້ອຍຂອງແຜ່ນດິນໂລກ ເຊັ່ນ: ຫ້ອງນ້ອຍໃຕ້ຫຼັງຄາເຮືອນ, ຕູບ, ຄຸກມືດ, ຫຼັກປະຫານ, ພູເຂົາ, ຖິ່ນແຫ້ງແລ້ງກັນດານ, ຖ້ຳໃນພູຜາ ແລະ ຖ້ຳໃນທະເລ. ເມື່ອຢູ່ໃນໂລກນີ້ ພວກເຂົາ “ລຳບາກຍາກຈົນ, ຖືກຂົ່ມເຫັງ ແລະ ທົນທຸກເວດທະນາຫຼາຍປະການ.” ຫຼາຍລ້ານຄົນໄດ້ຕາຍຢ່າງອັບອາຍ ເພາະປະຕິເສດການຫຼອກລວງ ແລະ ຄຳແອບອ້າງຂອງຊາຕານ. ສານມະນຸດໄດ້ຕັດສິນວ່າພວກເຂົາເປັນອາດຊະຍາກອນທີ່ຊົ່ວຮ້າຍທີ່ສຸດ. ແຕ່ບັດນີ້ “ພຣະເຈົ້ານັ້ນແຫຼະຊົງເປັນຜູ້ພິພາກສາ.” (ເພງສັນລະເສີນ 50:6 TKJV). ບັດນີ້ ຄຳຕັດສິນຕ່າງໆ ທີ່ເກີດຂຶ້ນໃນໂລກໄດ້ຖືກປີ້ນກັບ. “ພຣະອົງຈະ…ກຳຈັດຄວາມອັບອາຍ ທີ່ປະຊາຊົນຂອງພຣະອົງໄດ້ຮັບຢູ່ທົ່ວໂລກ.” (ເອຊາຢາ 25:8). “ຄົນຈະເອີ້ນຊື່ພວກເຂົາວ່າ, ‘ປະຊາຊົນບໍຣິສຸດ’ ‘ຜູ້ທີ່ພຣະເຈົ້າຢາເວໄດ້ຊົງໄຖ່ໄວ້ແລ້ວ.’” ພຣະອົງຈະປະທານ “ຄວາມສວຍງາມແທນຂີ້ເຖົ້າໃຫ້ເຂົາ, ນ້ຳມັນແຫ່ງຄວາມຍິນດີແທນການໄວ້ທຸກ, ຜ້າຫົ່ມແຫ່ງການສັນລະເສີນແທນຈິດໃຈທີ່ທໍ້ຖອຍ.” (ເອຊາຢາ 62:12; 61:3 TKJV). ພວກເຂົາຈະບໍ່ອ່ອນແອ, ທົນທຸກທໍລະມານ, ກະຈັດກະຈາຍ ຫຼື ຖືກຂົ່ມເຫັງອີກຕໍ່ໄປ. ນັບແຕ່ນີ້ເປັນຕົ້ນໄປ ພວກເຂົາຈະໄດ້ຢູ່ກັບອົງພຣະຜູ້ເປັນເຈົ້າຕະຫຼອດໄປເປັນນິດ. ພວກເຂົາຢືນຢູ່ຕໍ່ພຣະພັກພຣະເຈົ້າ ນຸ່ງເຄື່ອງທີ່ງົດງາມຫຼາຍກວ່າເຄື່ອງນຸ່ງຂອງຜູ້ມີກຽດທີ່ສຸດໃນໂລກ. ພວກເຂົາສວມມົງກຸດທີ່ສະຫງ່າງາມຫຼາຍກວ່າມົງກຸດໃດໆ ຂອງບັນດາກະສັດໃນໂລກ. ວັນເວລາແຫ່ງຄວາມເຈັບປວດ ແລະ ການຮ່ຳໄຫ້ໄດ້ຜ່ານພົ້ນໄປຕະຫຼອດການ. ພຣະມະຫາກະສັດຊົງເຊັດນ້ຳຕາອອກຈາກໃບໜ້າຂອງທຸກຄົນ; ທຸກສິ່ງທີ່ເຮັດໃຫ້ເສົ້າໂສກໄດ້ຖືກກຳຈັດອອກໄປຢ່າງໝົດສິ້ນແລ້ວ. ໃນຂະນະທີ່ກຳລັງໂບກກ້ານຕານ, ພວກເຂົາຮ້ອງເພງສັນລະເສີນດ້ວຍສຽງອັນໄພເລາະ. ທຸກຊີວິດເຂົ້າຮ່ວມຮ້ອງເພງປະສານສຽງດັງກ້ອງທົ່ວສະຫວັນວ່າ: “ຄວາມລອດພົ້ນຂຶ້ນຢູ່ກັບພຣະເຈົ້າຂອງພວກເຮົາ ຜູ້ຊົງປະທັບຢູ່ເທິງພຣະຣາຊບັນລັງ ແລະ ຂຶ້ນກັບພຣະເມສານ້ອຍ.” ແລ້ວຊາວສະຫວັນທັງປວງກໍຮ້ອງຕອບວ່າ: “ອາແມນ! ຄຳສັນລະເສີນ, ສະຫງ່າຣາສີ, ສະຕິປັນຍາ, ຄຳໂມທະນາຂອບພຣະຄຸນ, ກຽດຕິຍົດ, ຣິດອຳນາດ ແລະ ຣິດເດດ ຈົ່ງເປັນຂອງພຣະເຈົ້າຂອງພວກຂ້ານ້ອຍຕະຫຼອດຊົ່ວນິຣັນດອນເທີ້ນ ອາແມນ.” (ພຣະນິມິດ 7:10, 12) {GC 650.1}

## {GC 651.1}

### ຈະສຶກສາແຜນການຊົງໄຖ່ຕະຫຼອດນິຣັນ

ໃນຊີວິດນີ້ ພວກເຮົາສາມາດເຂົ້າໃຈພຽງແຕ່ເບື້ອງຕົ້ນກ່ຽວກັບເລື່ອງອັນໜ້າອັດສະຈັນຂອງການໄຖ່ມະນຸດໃຫ້ລອດພົ້ນ. ພວກເຮົາມີຄວາມເຂົ້າໃຈຈຳກັດ ຈຶ່ງບໍ່ອາດເຂົ້າໃຈຄວາມໝາຍຂອງສິ່ງທີ່ເຮົາໄຕ່ຕອງພິຈາລະນາຢ່າງເລິກເຊິ່ງໄດ້ ເຖິງແມ່ນວ່າຈະພະຍາຍາມສຸດຄວາມສາມາດກໍຕາມ. ໃຫ້ເຮົາໄຕ່ຕອງເຖິງສິ່ງທີ່ເຂົ້າມາສຳພັນກັນທີ່ໄມ້ກາງແຂນ ຄືຄວາມອັບອາຍ ແລະ ສະຫງ່າຣາສີ, ຊີວິດ ແລະ ຄວາມຕາຍ, ຄວາມຍຸຕິທຳ ແລະ ຄວາມເມດຕາ. ຢ່າງໃດກໍຕາມ ພວກເຮົາບໍ່ສາມາດເຂົ້າເຖິງຄວາມກວ້າງ ແລະ ຄວາມຍາວ, ຄວາມເລິກ ແລະ ຄວາມສູງແຫ່ງຄວາມຮັກໃນການໄຖ່ມະນຸດໃຫ້ລອດນັ້ນ. ໃນສະຫວັນແມ່ນແຕ່ຜູ້ທີ່ໄດ້ຮັບການໄຖ່ກໍຈະບໍ່ເຂົ້າໃຈທັງໝົດ, ເຖິງແມ່ນວ່າພວກເຂົາຈະເຫັນແບບໜ້າຕໍ່ໜ້າ ແລະ ຈະຮູ້ຈັກເໝືອນດັ່ງພວກເຂົາເປັນທີ່ຮູ້ຈັກກໍຕາມ. ຕະຫຼອດຊົ່ວນິຣັນ ພຣະເຈົ້າຈະຊົງເປີດເຜີຍໃຫ້ພວກເຂົາເຂົ້າໃຈຄວາມຈິງໃນລັກສະນະທີ່ໃໝ່ຢູ່ສະເໝີ ເຊິ່ງຈະເຮັດໃຫ້ພວກເຂົາປະຫຼາດໃຈ ແລະ ມີຄວາມຊົມຊື່ນຍິນດີ. ເຖິງແມ່ນວ່າຄວາມເສົ້າສະຫຼົດໃຈ, ຄວາມເຈັບປວດ ແລະ ການທົດລອງຂອງໂລກນີ້ຈະສິ້ນສຸດລົງ ແລະ ສາເຫດຂອງຄວາມທຸກເຫຼົ່ານັ້ນຖືກກຳຈັດອອກໄປແລ້ວ, ແຕ່ໄພ່ພົນຂອງພຣະເຈົ້າຈະຍັງມີຄວາມເຂົ້າໃຈອັນແຈ່ມແຈ້ງວ່າ ຄ່າໄຖ່ພວກເຂົາໃຫ້ລອດນັ້ນສູງພຽງໃດ. {GC 651.1}

## {GC 651.2}

ໄມ້ກາງແຂນຂອງພຣະຄຣິສຈະເປັນຫົວຂໍ້ສຳຄັນຂອງການສຶກສາຄົ້ນຄວ້າ ແລະ ບົດເພງສັນລະເສີນຂອງຜູ້ທີ່ໄດ້ຮັບການໄຖ່ຕະຫຼອດຊົ່ວນິຣັນ. ທຸກຄັ້ງທີ່ເຫັນສະຫງ່າຣາສີຂອງພຣະຄຣິສກໍຈະລະນຶກເຖິງການເສຍສະຫຼະຂອງພຣະອົງເທິງໄມ້ກາງແຂນ. ຈະບໍ່ມີຜູ້ໃດລືມເລີຍວ່າ ພຣະອົງຜູ້ຊົງສ້າງສິ່ງສາລະພັດດ້ວຍຣິດອຳນາດ ແລະ ຊົງຄ້ຳຈູນບັນດາໂລກຕ່າງໆ ໃນຫ້ວງອາວະກາດອັນກວ້າງໄກດ້ວຍຣິດທານຸພາບ ຊົງຖ່ອມພຣະອົງລົງເພື່ອຍົກມະນຸດຂຶ້ນ. ຈະບໍ່ມີການລືມເລີຍວ່າ ອົງພຣະຜູ້ເປັນເຈົ້າແຫ່ງສະຫວັນ ຜູ້ທີ່ເຫຼົ່າເຄຣຸບ ແລະ ເຊຣາຟິມອັນເຈີດຈ້າຍິນດີນະມັດສະການ ຊົງຖ່ອມພຣະອົງລົງເພື່ອປະໂຫຍດຂອງມະນຸດທີ່ຫຼົງໃນຄວາມບາບ. ພຣະອົງຊົງແບກຮັບຄວາມຜິດ ແລະ ຄວາມອັບອາຍຂອງຄວາມບາບ, ຊົງທົນຕໍ່ການເຊື່ອງພຣະພັກຂອງພຣະບິດາຈົນກະທັ້ງຄວາມທຸກຂອງໂລກນີ້ໄດ້ເຮັດໃຫ້ຫົວໃຈຂອງພຣະອົງແຕກສະຫຼາຍ ຈົນສິ້ນພຣະຊົນທີ່ໄມ້ກາງແຂນແຫ່ງຄານວາຣີ. ທຸກຊີວິດໃນຈັກກະວານຈະຮູ້ສຶກປະຫຼາດໃຈ ແລະ ບູຊາຮັກພຣະອົງຢູ່ຕະຫຼອດໄປ ເມື່ອພວກເຂົາລະນຶກໄດ້ວ່າ ພຣະຜູ້ຊົງສ້າງບັນດາໂລກທັງຫຼາຍ ຄືພຣະອົງຜູ້ມີສິດອຳນາດເໜືອຊະຕາກຳຂອງສິ່ງມີຊີວິດທັງປວງ ຊົງຮັກມະນຸດຈົນຍອມວາງສະຫງ່າຣາສີຂອງພຣະອົງລົງ ແລະ ຖ່ອມພຣະອົງລົງເຖິງທີ່ສຸດ. ເມື່ອບັນດາຜູ້ລອດພົ້ນເຫັນພຣະພັກຂອງພຣະຜູ້ໄຖ່ທີ່ສ່ອງແສງດ້ວຍສະຫງ່າຣາສີຂອງພຣະບິດາ, ເມື່ອພວກເຂົາເຫັນບັນລັງທີ່ຢັ່ງຢືນຕະຫຼອດການ ແລະ ຮູ້ວ່າຣາຊອານາຈັກຂອງພຣະອົງບໍ່ມີວັນສິ້ນສຸດ, ພວກເຂົາກໍພາກັນຮ້ອງເພງສັນລະເສີນດ້ວຍຄວາມຊົມຊື່ນຍິນດີວ່າ: “ພຣະເມສານ້ອຍຜູ້ຊົງຖືກຂ້ານັ້ນຊົງສົມຄວນ, ພຣະອົງຊົງໄຖ່ພວກເຮົາໃຫ້ກັບຄືນສູ່ພຣະເຈົ້າດ້ວຍພຣະໂລຫິດອັນລ້ຳຄ່າຂອງພຣະອົງເອງ!” {GC 651.2}

## {GC 652.1}

ຄວາມເລິກລັບແຫ່ງໄມ້ກາງແຂນສາມາດອະທິບາຍຂໍ້ເລິກລັບອື່ນໆ ໄດ້ໝົດ. ເມື່ອກ່ອນພວກເຮົາເຄີຍຮູ້ສຶກຢ້ານກົວຕໍ່ພຣະລັກສະນະບາງຢ່າງຂອງພຣະເຈົ້າ, ແຕ່ການສິ້ນພຣະຊົນຂອງພຣະຄຣິສເທິງພູເຂົາຄານວາຣີໄດ້ເປີດເຜີຍໃຫ້ເຫັນວ່າພຣະລັກສະນະເຫຼົ່ານັ້ນທັງງົດງາມ ແລະ ໜ້າປະທັບໃຈ. ທີ່ໄມ້ກາງແຂນເຮົາເຫັນຄວາມເມດຕາ, ຄວາມອ່ອນໂຍນ ແລະ ຄວາມຮັກແບບພໍ່ແມ່ປະສານກົມກຽວກັບຄວາມບໍຣິສຸດ, ຄວາມຍຸຕິທຳ ແລະ ຣິດອຳນາດ. ເມື່ອພວກເຮົາພິຈາລະນາສະຫງ່າຣາສີແຫ່ງບັນລັງອັນສູງສົ່ງຂອງພຣະອົງ, ພວກເຮົາກໍເຫັນພຣະຄຸນຂອງພຣະອົງຢ່າງທີ່ບໍ່ເຄີຍເຂົ້າໃຈມາກ່ອນ ແລະ ຊາບຊຶ້ງໃນພຣະນາມອັນແສນຮັກວ່າ “ພຣະບິດາຂອງພວກເຮົາ” ຢ່າງເລິກເຊິ່ງກວ່າແຕ່ກ່ອນ. {GC 652.1}

## {GC 652.2}

ທຸກຄົນຈະເຫັນວ່າ ພຣະອົງຜູ້ຊົງມີພຣະປັນຍາອັນບໍ່ມີຂອບເຂດຈຳກັດ ບໍ່ສາມາດວາງແຜນການຊ່ວຍພວກເຮົາໃຫ້ລອດໄດ້ນອກຈາກການຖວາຍພຣະບຸດຂອງພຣະອົງເປັນເຄື່ອງບູຊາ. ຜົນຂອງການຖວາຍບູຊານີ້ແມ່ນຄວາມຊົມຊື່ນຍິນດີທີ່ຈະເຫັນໂລກນີ້ເຕັມໄປດ້ວຍຜູ້ທີ່ໄດ້ຮັບການໄຖ່ ເຊິ່ງບໍຣິສຸດ, ມີຄວາມສຸກ ແລະ ບໍ່ຮູ້ຈັກຕາຍ. ຜົນຈາກການຕໍ່ສູ້ຂອງພຣະຜູ້ຊ່ວຍໃຫ້ລອດກັບອຳນາດແຫ່ງຄວາມມືດນັ້ນ ໄດ້ນຳຄວາມສຸກມາສູ່ຜູ້ທີ່ໄດ້ຮັບການໄຖ່ ແລະ ນຳສະຫງ່າຣາສີມາສູ່ພຣະເຈົ້າຕະຫຼອດໄປເປັນນິດ. ຄຸນຄ່າຂອງຈິດວິນຍານນັ້ນປະເສີດເຫຼືອລົ້ນຈົນພຣະບິດາພໍພຣະໄທໃນຄ່າໄຖ່ ແລະ ເມື່ອພຣະຄຣິສເຫັນຜົນແຫ່ງການເສຍສະຫຼະຄັ້ງຍິ່ງໃຫຍ່ນັ້ນ ກໍພໍພຣະໄທເຊັ່ນກັນ. {GC 652.2}
