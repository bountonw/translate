---
chapter:
  number: 26
  title:
    lo: ວຽກງານປະຕິຮູບ
    en: A Work of Reform
---

## {GC 451.1}

### ການປະຕິຮູບວັນສະບາໂຕ

ພຣະເຈົ້າໄດ້ບອກລ່ວງໜ້າໃນຄຳພະຍາກອນຂອງເອຊາຢາເຖິງວຽກງານປະຕິຮູບເລື່ອງວັນສະບາໂຕທີ່ຈະສຳເລັດໃນຍຸກສຸດທ້າຍວ່າ: “ພຣະເຢໂຮວາຕັດດັ່ງນີ້ວ່າ “ຈົ່ງຮັກສາຄວາມຍຸຕິທຳໄວ້ ແລະ ກະທຳຄວາມທ່ຽງທຳ ເພາະຄວາມລອດຂອງເຮົາໃກ້ຈະມາ ແລະ ຄວາມຊອບທຳຂອງເຮົາຈະເຜີຍອອກ.” “ຄວາມສຸກຍ່ອມມີແກ່ຜູ້ກະທຳເຊັ່ນນີ້ ແລະ ແກ່ບຸດຂອງມະນຸດຜູ້ຍຶດໄວ້ໝັ້ນ ຜູ້ຮັກສາວັນສະບາໂຕບໍ່ຍຽດໝາມວັນນັ້ນ ແລະ ລະວັງມືຂອງເຂົາຈາກການກະທຳຊົ່ວຮ້າຍໃດໆ.” “ບັນດາຊົນຕ່າງຊາດທີ່ຫັນເຂົ້າຫາພຣະຜູ້ເປັນເຈົ້າ ເພື່ອປົວລະບັດຮັບໃຊ້ພຣະອົງ ເພື່ອຮັກພຣະນາມຂອງພຣະຜູ້ເປັນເຈົ້າ ແລະ ເພື່ອເປັນບັນດາຜູ້ຮັບໃຊ້ຂອງພຣະອົງ ທຸກຄົນທີ່ຮັກສາວັນສະບາໂຕ ແລະ ບໍ່ດູໝິ່ນວັນສະບາໂຕ ແລະ ເຄັ່ງຄັດເຮັດຕາມພັນທະສັນຍາຂອງເຮົາ ເຮົາຈະນຳຄົນເຫຼົ່ານີ້ໄປຍັງພູເຂົາອັນບໍລິສຸດຂອງເຮົາ ແລະ ໃຫ້ພວກເຂົາມີໃຈຍິນດີຢູ່ໃນຕຳໜັກແຫ່ງການອະທິຖານຂອງເຮົາ.” (ເອຊາຢາ 56:1–2 TKJV; 6–7 NTV). {GC 451.1}

## {GC 451.2}

ຄຳພະຍາກອນນີ້ມີໄວ້ສຳລັບຍຸກຫຼັງຈາກການສະເດັດມາຄັ້ງທຳອິດຂອງພຣະເຢຊູຄຣິສ ດັ່ງທີ່ເຫັນໃນຂໍ້ຄວາມທີ່ວ່າ: “ອົງພຣະຜູ້ເປັນເຈົ້າ ພຣະເຈົ້າຜູ້ທີ່ນຳປະຊາຊົນອິດສະຣາເອນຂອງພຣະອົງ ກັບຄືນມາແຕ່ການເປັນຊະເລີຍໃນຕ່າງຖິ່ນໄດ້ສັນຍາວ່າ ພຣະອົງຍັງຈະນຳປະຊາຊົນອື່ນໆ ມາຮ່ວມກັບພວກເຂົາ.” (ເອຊາຢາ 56:8). ນີ້ເປັນການທຳນວາຍເຖິງການເຕົ້າໂຮມຄົນຕ່າງຊາດເຂົ້າມາໂດຍຜ່ານຂ່າວປະເສີດ. ພຣະເຈົ້າຊົງສັນຍາວ່າຈະອວຍພອນແກ່ຜູ້ທີ່ຖືຮັກສາວັນສະບາໂຕໃນເວລານັ້ນ. ດ້ວຍເຫດນີ້, ໜ້າທີ່ໃນການຖືຮັກສາພຣະບັນຍັດຂໍ້ທີສີ່ຈຶ່ງບໍ່ໄດ້ສິ້ນສຸດລົງຫຼັງຈາກການຄຶງພຣະອົງທີ່ໄມ້ກາງແຂນ ແຕ່ໄດ້ສືບຕໍ່ຫຼັງຈາກການຄືນພຣະຊົນ ແລະ ການສະເດັດຂຶ້ນສູ່ສະຫວັນຂອງພຣະຄຣິສ ແລະ ຕໍ່ໄປອີກຈົນເຖິງເວລາທີ່ຜູ້ຮັບໃຊ້ຂອງພຣະອົງຈະປະກາດຂ່າວປະເສີດແຫ່ງຄວາມຍິນດີໄປທົ່ວທຸກປະເທດ. {GC 451.2}

## {GC 452.1}

ອົງພຣະຜູ້ເປັນເຈົ້າຊົງສັ່ງໄວ້ຜ່ານຜູ້ເຜີຍພຣະທຳເອຊາຢາວ່າ: “ຈົ່ງມັດຄຳພະຍານເຂົ້າໄວ້ດ້ວຍກັນ ແລະ ປະທັບຕາບົດບັນຍັດໃນໝູ່ສາວົກຂອງຂ້າພະເຈົ້າ.” (ເອຊາຢາ 8:16 TNCV). ຕາປະທັບຂອງພຣະບັນຍັດຂອງພຣະເຈົ້າຢູ່ໃນພຣະບັນຍັດຂໍ້ທີສີ່. ໃນບັນດາພຣະບັນຍັດສິບປະການ, ມີແຕ່ຂໍ້ນີ້ເທົ່ານັ້ນທີ່ສະແດງໃຫ້ເຫັນທັງພຣະນາມ ແລະ ຕຳແໜ່ງຂອງຜູ້ປະທານພຣະບັນຍັດ. ຂໍ້ນີ້ປະກາດວ່າພຣະອົງຊົງເປັນພຣະຜູ້ສ້າງຟ້າສະຫວັນ ແລະ ແຜ່ນດິນໂລກ ເຊິ່ງສະແດງໃຫ້ເຫັນວ່າພຣະອົງເທົ່ານັ້ນທີ່ສົມຄວນໄດ້ຮັບຄວາມຢຳເກງ ແລະ ການນະມັດສະການເໜືອສິ່ງອື່ນໃດທັງປວງ. ນອກຈາກພຣະບັນຍັດຂໍ້ນີ້ແລ້ວ, ບໍ່ມີຂໍ້ອື່ນໃດໃນພຣະບັນຍັດສິບປະການທີ່ສະແດງໃຫ້ເຫັນວ່າໃຜເປັນຜູ້ປະທານພຣະບັນຍັດນີ້. ເມື່ອລະບອບສັນຕະປາປາໄດ້ປ່ຽນແປງວັນສະບາໂຕ, ຕາປະທັບກໍຖືກເອົາອອກຈາກພຣະບັນຍັດ. ພວກສາວົກຂອງພຣະເຢຊູໄດ້ຖືກຮຽກເອີ້ນໃຫ້ນຳຕາປະທັບນັ້ນກັບຄືນສູ່ສະພາບທີ່ຄວນຈະເປັນ ໂດຍເຊີດຊູວັນສະບາໂຕຕາມພຣະບັນຍັດຂໍ້ທີສີ່ໃນຖານະເປັນອະນຸສອນສະຖານຂອງພຣະຜູ້ສ້າງ ແລະ ເປັນເຄື່ອງໝາຍແຫ່ງສິດອຳນາດຂອງພຣະອົງ. {GC 452.1}

## {GC 452.2}

“ຈົ່ງຫາພຣະບັນຍັດກັບຄຳພະຍານເທີນ.” ໃນຂະນະທີ່ມີຄຳສອນ ແລະ ທິດສະດີທີ່ຂັດແຍ້ງກັນຢ່າງຫຼວງຫຼາຍ, ພຣະບັນຍັດຂອງພຣະເຈົ້າເປັນກົດເກນອັນດຽວທີ່ບໍ່ມີຜິດພາດສຳລັບທົດສອບຄວາມຄິດເຫັນ, ຫຼັກຄຳສອນ ແລະ ທິດສະດີທັງປວງ. ຜູ້ເຜີຍພຣະທຳກ່າວວ່າ: “ຖ້າເຂົາບໍ່ເວົ້າຕາມຄວາມນີ້ ບໍ່ມີຮຸ່ງແຈ້ງສຳລັບພວກນັ້ນ.” (ເອຊາຢາ 8:20 ສະບັບລາວບູຮານ). {GC 452.2}

## {GC 452.3}

ພຣະຜູ້ເປັນເຈົ້າຊົງບັນຊາອີກວ່າ: “ຈົ່ງຮ້ອງດັງໆ ຈົນສຸດສຽງເຖີດ ຈົ່ງບອກປະຊາຊົນອິດສະຣາເອນຂອງເຮົາກ່ຽວກັບການບາບຂອງພວກເຂົາ.” ບໍ່ແມ່ນຊາວໂລກທີ່ຊົ່ວຮ້າຍ ແຕ່ແມ່ນຜູ້ທີ່ພຣະອົງຊົງເອີ້ນວ່າ “ປະຊາຊົນຂອງເຮົາ” ທີ່ຕ້ອງໄດ້ຮັບການເຕືອນກ່ຽວກັບການລະເມີດຂອງພວກເຂົາ. ພຣະອົງຊົງກ່າວຕໍ່ໄປວ່າ: “ ພວກເຂົານະມັດສະການເຮົາທຸກວັນໂດຍອ້າງວ່າ ພວກຕົນຢາກຮູ້ສິ່ງທີ່ເຮົາຕ້ອງການໃຫ້ພວກເຂົາເຮັດ ແລະຢາກປະຕິບັດຕາມຂໍ້ກົດບັນຍັດຂອງເຮົາ. ພວກເຂົາບອກວ່າ, ຕ້ອງການກົດບັນຍັດທີ່ທ່ຽງທຳ ແລະພວກເຂົາກໍມີຄວາມສຸກໃນການນະມັດສະການເຮົາ.” (ເອຊາຢາ 58:1–2). ຄຳພະຍາກອນນີ້ສະແດງໃຫ້ເຫັນຄົນກຸ່ມໜຶ່ງທີ່ຄິດວ່າຕົນຊອບທຳ ແລະ ເບິ່ງຄືວ່າມີຄວາມສົນໃຈຢ່າງຫຼວງຫຼາຍໃນການຮັບໃຊ້ພຣະເຈົ້າ. ແຕ່ຄຳຕຳນິອັນໜັກແໜ້ນ ແລະ ຈິງຈັງຈາກພຣະເຈົ້າຜູ້ຊົງຮູ້ຈັກຈິດໃຈມະນຸດສະແດງໃຫ້ເຫັນວ່າພວກເຂົາກຳລັງຢຽບຢ່ຳພຣະບັນຍັດອັນສັກສິດຂອງພຣະອົງ. {GC 452.3}

## {GC 452.4}

ຜູ້ເຜີຍພຣະທຳໄດ້ຊີ້ໃຫ້ເຫັນຂໍ້ບັນຍັດທີ່ຖືກປະຖິ້ມນັ້ນວ່າ: “ປະຊາຊົນຂອງເຈົ້າຈະ...ຟື້ນຟູຮາກຖານສະໄໝເກົ່າກ່ອນ, ເຈົ້າຈະໄດ້ຖືກເອີ້ນວ່າຜູ້ສ້ອມແປງກຳແພງທີ່ເພພັງ, ຜູ້ສ້ອມແປງຖະໜົນຫົນທາງ ແລະ ບ້ານເຮືອນ. ຫາກເຈົ້າຢຸດຢຽບຍ່ຳວັນສະບາໂຕ, ບໍ່ເຮັດອັນໃດຕາມໃຈມັກໃນວັນບໍລິສຸດຂອງເຮົາ, ຫາກເຈົ້າເອີ້ນວັນສະບາໂຕວ່າວັນແຫ່ງຄວາມຊື່ນຊົມຍິນດີ ແລະ ເອີ້ນວັນບໍລິສຸດຂອງອົງພຣະຜູ້ເປັນເຈົ້າວ່າວັນອັນຊົງກຽດ, ຫາກເຈົ້າໃຫ້ກຽດວັນນີ້ໂດຍບໍ່ເຮັດຕາມໃຈຊອບ, ບໍ່ເຮັດຕາມຄວາມພໍໃຈຂອງຕົນເອງ ຫຼື ເວົ້າແຕ່ເລື່ອງໄຮ້ສາລະ, ເມື່ອນັ້ນເຈົ້າຈະພົບຄວາມຊື່ນຊົມຍິນດີໃນອົງພຣະຜູ້ເປັນເຈົ້າ.” (ເອຊາຢາ 58:12-14 ດັດແປງຈາກ TNCV). ຄຳພະຍາກອນນີ້ມີຄວາມໝາຍສຳລັບຍຸກສະໄໝຂອງພວກເຮົາ. ຮອຍເພພັງໃນພຣະບັນຍັດຂອງພຣະເຈົ້າເກີດຂຶ້ນເມື່ອວັນສະບາໂຕຖືກປ່ຽນແປງໂດຍອຳນາດຂອງຄຣິສຕະຈັກໂຣມ. ແຕ່ເຖິງເວລາແລ້ວທີ່ວັນສະບາໂຕຈະໄດ້ຮັບການຟື້ນຟູ. ຮອຍເພພັງນັ້ນຈະຕ້ອງໄດ້ຮັບການສ້ອມແປງ ແລະ ຮາກຖານຂອງຫຼາຍຊົ່ວອາຍຸຄົນຈະຕ້ອງຖືກສ້າງຂຶ້ນໃໝ່. {GC 452.4}

## {GC 453.1}

ວັນສະບາໂຕໄດ້ຮັບພຣະພອນຈາກພຣະຜູ້ສ້າງ ແລະ ຖືກຊົງແຍກໄວ້ເປັນວັນບໍລິສຸດເພາະພຣະອົງຊົງພັກຜ່ອນໃນວັນນັ້ນ. ອາດາມໄດ້ຮັກສາວັນນີ້ເມື່ອຢູ່ໃນສະພາບບໍລິສຸດໃນສວນເອເດນ. ເມື່ອອາດາມຫຼົງເຮັດບາບ ແລະ ກັບໃຈໃໝ່, ເພິ່ນກໍຍັງຮັກສາວັນນີ້ຫຼັງຈາກຖືກຂັບໄລ່ອອກຈາກທີ່ຢູ່ອັນສຸກສະບາຍນັ້ນ. ບັນພະບຸລຸດແຫ່ງຄວາມເຊື່ອທຸກຄົນໄດ້ຮັກສາວັນນີ້ເຊັ່ນກັນ ນັບຕັ້ງແຕ່ອາເບັນ, ໂນອາຜູ້ຊອບທຳ, ອັບຣາຮາມ ແລະ ຢາໂຄບ. ເມື່ອໄພ່ພົນທີ່ພຣະເຈົ້າຊົງເລືອກເປັນຂ້າທາດຢູ່ໃນປະເທດເອຢິບ, ຫຼາຍຄົນໄດ້ສູນເສຍຄວາມຮູ້ກ່ຽວກັບພຣະບັນຍັດຂອງພຣະເຈົ້າຍ້ອນການໄຫວ້ພະທຽມທີ່ມີຢູ່ທົ່ວໄປ. ແຕ່ເມື່ອພຣະຜູ້ເປັນເຈົ້າຊົງນຳຊາວອິສຣາເອນອອກມາ, ພຣະອົງຊົງປະກາດພຣະບັນຍັດຂອງພຣະອົງດ້ວຍຣັດສະໝີພາບອັນຍິ່ງໃຫຍ່ຕໍ່ໜ້າຊຸມນຸມຊົນ ເພື່ອໃຫ້ພວກເຂົາຮູ້ຈັກພຣະປະສົງຂອງພຣະອົງ, ນອກຈາກນັ້ນກໍເພື່ອໃຫ້ພວກເຂົາຢຳເກງ ແລະ ເຊື່ອຟັງພຣະອົງຕະຫຼອດໄປ. {GC 453.1}

## {GC 453.2}

### ການຮັກສາວັນສະບາໂຕແທ້ບໍ່ເຄີຍຂາດ

ນັບຕັ້ງແຕ່ມື້ນັ້ນຈົນເຖິງປັດຈຸບັນ, ຄວາມຮູ້ກ່ຽວກັບພຣະບັນຍັດຂອງພຣະເຈົ້າໄດ້ຖືກຮັກສາໄວ້ໃນໂລກ ແລະ ມີຄົນຖືຮັກສາວັນສະບາໂຕຕາມພຣະບັນຍັດຂໍ້ທີສີ່. ເຖິງແມ່ນວ່າ “ຄົນແຫ່ງການບາບ” ໄດ້ຢຽບຍ່ຳວັນບໍລິສຸດຂອງພຣະເຈົ້າ, ໃນຊ່ວງທີ່ລະບອບສັນຕະປາປາມີອຳນາດສູງສຸດກໍຍັງມີຄົນໃຫ້ກຽດແກ່ວັນສະບາໂຕ. ຄົນສັດຊື່ເຫຼົ່ານີ້ຕ້ອງຫຼົບລີ້ຢູ່ໃນບ່ອນຕ່າງໆ. ນັບຕັ້ງແຕ່ຂະບວນການປະຕິຮູບຄັ້ງໃຫຍ່ນັ້ນ, ມີຄົນໃນແຕ່ລະຊົ່ວອາຍຸທີ່ສືບຕໍ່ຮັກສາວັນສະບາໂຕ. ເຖິງແມ່ນວ່າສ່ວນຫຼາຍຈະຢູ່ທ່າມກາງການຖືກປະນາມ ແລະ ການຖືກກົດຂີ່ຂົ່ມເຫັງ, ແຕ່ມີຄົນຢືນຢັນເຖິງພຣະບັນຍັດຂອງພຣະເຈົ້າທີ່ບໍ່ມີວັນສິ້ນສຸດ ແລະ ໜ້າທີ່ອັນສັກສິດໃນການຮັກສາວັນສະບາໂຕແຫ່ງການຊົງສ້າງ. {GC 453.2}

## {GC 453.3}

ຄວາມຈິງເຫຼົ່ານີ້ທີ່ກ່າວໄວ້ໃນພຣະນິມິດບົດທີ 14 ເຊິ່ງກ່ຽວຂ້ອງກັບ “ຂ່າວປະເສີດອັນນິຣັນດອນ” ຈະເປັນເຄື່ອງໝາຍບົ່ງບອກເຖິງຄຣິສຕະຈັກຂອງພຣະເຢຊູຄຣິສໃນເວລາທີ່ພຣະອົງສະເດັດມາ. ດ້ວຍວ່າ, ມີການປະກາດເຖິງຜົນຂອງຂ່າວທູດສະຫວັນສາມອົງວ່າ: “ນີ່ແຫຼະຄື…ຜູ້ທີ່ຮັກສາພຣະບັນຍັດຂອງພຣະເຈົ້າ ແລະ ຄວາມເຊື່ອຂອງພຣະເຢຊູໄວ້.” (ພຣະນິມິດ 14:12 TKJV). ຂ່າວນີ້ແມ່ນຂ່າວສຸດທ້າຍທີ່ຈະປະກາດກ່ອນການສະເດັດມາຂອງພຣະຜູ້ເປັນເຈົ້າ. ທັນທີຫຼັງຈາກການປະກາດນີ້, ຜູ້ເຜີຍພຣະທຳໄດ້ເຫັນບຸດມະນຸດສະເດັດມາດ້ວຍຣັດສະໝີພາບເພື່ອເກັບກ່ຽວຜົນສຸກແຫ່ງແຜ່ນດິນໂລກ. {GC 453.3}

## {GC 454.1}

ຜູ້ທີ່ໄດ້ຮັບຄວາມສະຫວ່າງກ່ຽວກັບພຣະວິຫານ ແລະ ພຣະບັນຍັດຂອງພຣະເຈົ້າທີ່ບໍ່ມີການປ່ຽນແປງກໍເຕັມໄປດ້ວຍຄວາມຊົມຊື່ນຍິນດີ ແລະ ຄວາມປະຫຼາດໃຈ. ຄົນເຫຼົ່ານີ້ເຫັນວ່າຄວາມຈິງທີ່ເປີດເຜີຍໃຫ້ພວກເຂົາເຂົ້າໃຈນັ້ນມີຄວາມງົດງາມ ແລະ ເປັນລະບົບລະບຽບທີ່ກົມກຽວກັນ. ພວກເຂົາປາຖະໜາຢາກໃຫ້ຄວາມສະຫວ່າງອັນລ້ຳຄ່ານີ້ແຜ່ຂະຫຍາຍໄປຫາຄຣິສຕຽນທຸກຄົນ ແລະ ໝັ້ນໃຈວ່າທຸກຄົນຈະຍອມຮັບດ້ວຍຄວາມຍິນດີ. ແຕ່ຫຼັກຄວາມຈິງທີ່ຈະເຮັດໃຫ້ພວກເຂົາຂັດແຍ້ງກັບຊາວໂລກນັ້ນບໍ່ເປັນທີ່ຍອມຮັບສຳລັບຫຼາຍຄົນທີ່ອ້າງວ່າຕົນເປັນຜູ້ຕິດຕາມພຣະຄຣິສ. ການປະຕິບັດຕາມພຣະບັນຍັດຂໍ້ທີສີ່ນັ້ນຮຽກຮ້ອງການເສຍສະຫຼະທີ່ຄົນສ່ວນຫຼາຍບໍ່ກ້າຮັບເອົາ. {GC 454.1}

## {GC 454.2}

ເມື່ອມີການນຳສະເໜີໜ້າທີ່ໃນການຮັກສາວັນສະບາໂຕ, ຫຼາຍຄົນໃຫ້ເຫດຜົນຈາກແນວຄິດຂອງຊາວໂລກ ໂດຍເວົ້າວ່າ: ‘ພວກເຮົາຖືວັນອາທິດມາຕະຫຼອດ, ປູ່ຍ່າຕາຍາຍກໍຖືວັນນີ້ແຕ່ໃດມາ. ນອກຈາກນັ້ນ, ຄົນດີມີສິນທຳຫຼາຍຄົນທີ່ຖືວັນອາທິດໄດ້ສິ້ນຊີວິດລົງຢ່າງມີຄວາມສຸກ, ຖ້າພວກເຂົາຖືກຕ້ອງ, ພວກເຮົາກໍຖືກຕ້ອງເຊັ່ນກັນ. ການຖືວັນສະບາໂຕເປັນສິ່ງໃໝ່ທີ່ຈະເຮັດໃຫ້ພວກເຮົາຂັດແຍ້ງກັບຊາວໂລກ ແລະ ພວກເຮົາຈະບໍ່ສາມາດນຳພາພວກເຂົາໄດ້. ກຸ່ມນ້ອຍໆ ທີ່ຖືວັນທີເຈັດຈະສາມາດເຮັດຫຍັງໄດ້ເມື່ອທຽບກັບມະນຸດທັງໂລກທີ່ຖືວັນອາທິດ?’ ຊາວຢິວກໍພະຍາຍາມໃຊ້ຂໍ້ໂຕ້ແຍ້ງທີ່ຄ້າຍຄືກັນນີ້ເພື່ອແກ້ຕົວທີ່ພວກເຂົາປະຕິເສດພຣະຄຣິສ. ພຣະເຈົ້າຊົງຍອມຮັບບັນພະບຸລຸດຂອງພວກເຂົາທີ່ຖວາຍເຄື່ອງບູຊາ, ສະນັ້ນເປັນຫຍັງລູກຫຼານຈຶ່ງຈະບໍ່ພົບຄວາມລອດພົ້ນໄດ້ດ້ວຍການປະຕິບັດແບບດຽວກັນ? ໃນໃນສະໄໝຂອງລູເທີກໍບໍ່ຕ່າງກັນ, ພວກກາໂຕລິກໃຫ້ເຫດຜົນວ່າຄຣິສຕຽນແທ້ໄດ້ຕາຍໄປໃນຂະນະທີ່ເປັນກາໂຕລິກ, ສະນັ້ນຄຳສອນຂອງກາໂຕລິກຈຶ່ງພຽງພໍທີ່ຈະລອດພົ້ນ. ການໃຫ້ເຫດຜົນແບບນີ້ເປັນອຸປະສັກອັນໃຫຍ່ຫຼວງຕໍ່ການພັດທະນາຄວາມເຊື່ອ ແລະ ການປະຕິບັດທາງສາສະໜາທັງປວງ. {GC 454.2}

## {GC 454.3}

ຫຼາຍຄົນໄດ້ອ້າງວ່າການຖືວັນອາທິດເປັນຫຼັກຄຳສອນ ແລະ ເປັນທຳນຽມທີ່ແຜ່ຫຼາຍໃນຄຣິສຕະຈັກມາເປັນເວລາຫຼາຍສັດຕະວັດແລ້ວ. ແຕ່ມີຫຼັກຖານສະແດງໃຫ້ເຫັນວ່າວັນສະບາໂຕ ແລະ ການຖືຮັກສາວັນນັ້ນເກົ່າແກ່ ແລະ ແຜ່ຫຼາຍກວ່ານັ້ນ, ເພາະວ່າມີມາຕັ້ງແຕ່ການສ້າງໂລກ ແລະ ໄດ້ຮັບການຢັ້ງຢືນຈາກເຫຼົ່າທູດສະຫວັນ ແລະ ຈາກພຣະເຈົ້າ. ເມື່ອພຣະເຈົ້າຊົງວາງພື້ນຖານຂອງແຜ່ນດິນໂລກ, ເມື່ອດາວຮຸ່ງຮ້ອງເພງນຳກັນ ແລະ ບັນດາບຸດຂອງພຣະເຈົ້າໂຮ່ຮ້ອງດ້ວຍຄວາມຊົມຊື່ນຍິນດີ, ວັນສະບາໂຕກໍຖືກສະຖາປະນາຂຶ້ນໃນເວລານັ້ນ, (ເບິ່ງ ໂຢບ 38:6, 7; ປະຖົມມະການ 2:1–3). ວັນສະບາໂຕຄວນໄດ້ຮັບຄວາມເຄົາລົບນັບຖືຈາກພວກເຮົາ ເພາະບໍ່ແມ່ນສິດອຳນາດ ຫຼື ທຳນຽມຂອງມະນຸດທີ່ສະຖາປະນາມັນຂຶ້ນ. ມັນຖືກສະຖາປະນາຂຶ້ນໂດຍພຣະເຈົ້າຜູ້ຈະເລີນດ້ວຍໄວວຸດ ແລະ ຖືກບັນຊາໄວ້ດ້ວຍພຣະຄຳອັນເປັນນິຣັນດອນຂອງພຣະອົງ. {GC 454.3}

## {GC 455.1}

ເມື່ອມີການນຳເລື່ອງການປະຕິຮູບວັນສະບາໂຕມາສະເໜີຕໍ່ປະຊາຊົນ, ພວກອາຈານທີ່ມີຊື່ສຽງໄດ້ບິດເບືອນພຣະຄຳຂອງພຣະເຈົ້າ ໂດຍຕີຄວາມໝາຍພຣະຄຳພີໃນແບບທີ່ຈະເຮັດໃຫ້ຄົນທີ່ສອບຖາມຢຸດຖາມ. ສ່ວນຄົນທີ່ບໍ່ໄດ້ຄົ້ນຄວ້າພຣະຄຳພີດ້ວຍຕົນເອງ ກໍພໍໃຈທີ່ຈະຍອມຮັບຂໍ້ສະຫຼຸບທີ່ເຂົ້າກັບຄວາມປາຖະໜາຂອງພວກເຂົາ. ຫຼາຍຄົນພະຍາຍາມລົ້ມລ້າງຄວາມຈິງ ດ້ວຍການໂຕ້ຖຽງ, ດ້ວຍເຫດຜົນທີ່ຫຼອກລວງ, ດ້ວຍຄຳສອນຂອງຄຣິສຕຽນຍຸກເລີ່ມຕົ້ນ ແລະ ດ້ວຍອຳນາດຂອງຄຣິສຕະຈັກ. ຜູ້ທີ່ປົກປ້ອງຄວາມຈິງຈຶ່ງຕ້ອງອ້າງອີງພຣະຄຳພີ ເພື່ອພິສູດຄວາມຖືກຕ້ອງຂອງພຣະບັນຍັດຂໍ້ທີສີ່. ຄົນທຳມະດາຜູ້ບໍ່ມີການສຶກສາສູງທີ່ມີພຽງແຕ່ພຣະຄຳແຫ່ງຄວາມຈິງເປັນອາວຸດ ໄດ້ຕ້ານທານການໂຈມຕີຈາກບັນດາຜູ້ມີການສຶກສາສູງ. ພວກນັກວິຊາການເຫຼົ່ານີ້ຮູ້ສຶກປະຫຼາດໃຈ ແລະ ຄຽດແຄ້ນ ເມື່ອເຫັນວ່າຄຳເວົ້າອັນສະຫຼາດສະຫຼຽວທີ່ແຝງດ້ວຍການຫຼອກລວງຂອງຕົນບໍ່ໄດ້ຜົນ. ຄົນທຳມະດາທີ່ຮູ້ພຣະຄຳພີດີໃຊ້ເຫດຜົນກົງໄປກົງມາ ຈົນເອົາຊະນະທິດສະດີອັນສະຫຼັບຊັບຊ້ອນຈາກສະຖາບັນການສຶກສາ. {GC 455.1}

## {GC 455.2}

ເມື່ອບໍ່ມີຫຼັກຖານຈາກພຣະຄຳພີສະໜັບສະໜູນ, ຫຼາຍຄົນກໍຍັງໂຕ້ແຍ້ງແບບບໍ່ຢຸດບໍ່ເຊົາ ໂດຍລືມໄປວ່າມີການໃຊ້ເຫດຜົນດຽວກັນນີ້ເອງໃນການຕໍ່ຕ້ານພຣະຄຣິສ ແລະ ພວກອັກຄະສາວົກຂອງພຣະອົງ. ພວກເຂົາເວົ້າວ່າ: “ເປັນຫຍັງຜູ້ທີ່ມີການສຶກສາສູງຂອງພວກເຮົາຈຶ່ງບໍ່ເຂົ້າໃຈເລື່ອງວັນສະບາໂຕນີ້? ມີແຕ່ຄົນສ່ວນໜ້ອຍເທົ່ານັ້ນທີ່ເຊື່ອຄືກັບພວກເຈົ້າ. ເປັນໄປບໍ່ໄດ້ທີ່ພວກເຈົ້າຈະເປັນຝ່າຍຖືກ ແລະ ນັກວິຊາການທຸກຄົນໃນໂລກຈະເປັນຝ່າຍຜິດ.” {GC 455.2}

## {GC 455.3}

ມີພຽງແຕ່ການອ້າງເຖິງຄຳສອນໃນພຣະຄຳພີ ແລະ ປະຫວັດການປະຕິບັດຂອງພຣະເຈົ້າຕໍ່ໄພ່ພົນຂອງພຣະອົງໃນທຸກຍຸກທຸກສະໄໝເທົ່ານັ້ນທີ່ຈະຕອບໂຕ້ຂໍ້ໂຕ້ແຍ້ງດັ່ງກ່າວໄດ້. ພຣະເຈົ້າຊົງເຮັດວຽກຜ່ານຜູ້ທີ່ຟັງ ແລະ ປະຕິບັດຕາມສຽງຂອງພຣະອົງ, ຄືຜູ້ທີ່ກ້າປະກາດຄວາມຈິງເຖິງແມ່ນວ່າຈະເປັນທີ່ບໍ່ຍອມຮັບ ແລະ ກ້າຕຳໜິຄວາມບາບອັນເປັນທີ່ນິຍົມຊົມຊອບຂອງຄົນໃນສັງຄົມ. ພຣະອົງບໍ່ຄ່ອຍໄດ້ເລືອກຄົນມີການສຶກສາ ແລະ ຕຳແໜ່ງສູງເພື່ອນຳພາໃນຂະບວນການປະຕິຮູບ ເພາະວ່າພວກເຂົາມັກໄວ້ໃຈໃນຫຼັກຂໍ້ເຊື່ອ, ທິດສະດີ ແລະ ລະບົບສາສະໜາສາດຂອງຕົນ ແລະ ບໍ່ຮູ້ສຶກຕ້ອງການໃຫ້ພຣະເຈົ້າສອນ. ມີແຕ່ຜູ້ທີ່ມີຄວາມສຳພັນສ່ວນຕົວກັບພຣະເຈົ້າຜູ້ໃຫ້ສະຕິປັນຍາເທົ່ານັ້ນທີ່ສາມາດເຂົ້າໃຈ ແລະ ອະທິບາຍພຣະຄຳພີໄດ້. ບາງຄັ້ງພຣະເຈົ້າເອີ້ນຄົນທີ່ມີການສຶກສາໜ້ອຍໃຫ້ປະກາດຄວາມຈິງ, ບໍ່ແມ່ນຍ້ອນພວກເຂົາບໍ່ມີການສຶກສາ, ແຕ່ຍ້ອນພວກເຂົາບໍ່ໄດ້ເພິ່ງຕົນເອງຫຼາຍເກີນໄປທີ່ຈະຮຽນຮູ້ຈາກພຣະເຈົ້າ. ພວກເຂົາຮຽນຮູ້ຈາກພຣະຄຣິສ ແລະ ຄວາມຖ່ອມຕົວກັບການເຊື່ອຟັງເຮັດໃຫ້ພວກເຂົາຍິ່ງໃຫຍ່. ເມື່ອພຣະເຈົ້າມອບຄວາມຮູ້ເລື່ອງຄວາມຈິງຂອງພຣະອົງໃຫ້ພວກເຂົາ, ພຣະອົງໄດ້ປະທານກຽດອັນສູງສົ່ງໃຫ້ພວກເຂົາ ເຊິ່ງເມື່ອທຽບກັນແລ້ວ ກຽດຕິຍົດ ແລະ ຄວາມຍິ່ງໃຫຍ່ຝ່າຍໂລກກໍກາຍເປັນສິ່ງບໍ່ສຳຄັນ. {GC 455.3}

## {GC 456.1}

ຊາວແອັດເວນຕີສສ່ວນຫຼາຍໄດ້ປະຕິເສດຄວາມຈິງກ່ຽວກັບສະຖານນະມັດສະການ ແລະ ພຣະບັນຍັດຂອງພຣະເຈົ້າ. ຫຼາຍຄົນໄດ້ປະຖິ້ມຄວາມເຊື່ອໃນການປະກາດເລື່ອງການສະເດັດມາຂອງພຣະຄຣິສ. ພວກເຂົາໄດ້ຮັບເອົາແນວຄິດທີ່ບໍ່ສົມເຫດສົມຜົນ ແລະ ຂັດແຍ້ງກັນເອງກ່ຽວກັບຄຳພະຍາກອນທີ່ກ່ຽວຂ້ອງກັບຂະບວນການນີ້. ບາງຄົນໄດ້ຫຼົງຜິດໂດຍການພະຍາຍາມຊ້ຳແລ້ວຊ້ຳອີກເພື່ອກຳນົດເວລາທີ່ແນ່ນອນສຳລັບການສະເດັດມາ. ແສງສະຫວ່າງທີ່ເປີດເຜີຍເລື່ອງສະຖານນະມັດສະການທີ່ກະຈ່າງແຈ້ງໃນຕອນນັ້ນຄວນພິສູດໃຫ້ພວກເຂົາເຫັນສອງຢ່າງຄື: ໄລຍະເວລາຕ່າງໆ ທີ່ກຳນົດໄວ້ໃນຄຳພະຍາກອນລ້ວນແລ້ວແຕ່ສິ້ນສຸດລົງກ່ອນການສະເດັດມາຄັ້ງທີສອງ ແລະ ບໍ່ມີຂໍ້ພຣະຄຳພີໃດທີ່ກ່າວໄວ້ຢ່າງຖືກຕ້ອງແມ່ນຢຳເຖິງເວລາທີ່ພຣະອົງຈະສະເດັດມາ. ເຖິງຢ່າງໃດກໍຕາມ, ພວກເຂົາໄດ້ຫັນໜີຈາກແສງສະຫວ່າງ ແລະ ສືບຕໍ່ກຳນົດເວລາຄັ້ງແລ້ວຄັ້ງເລົ່າສຳລັບການສະເດັດມາຂອງອົງພຣະຜູ້ເປັນເຈົ້າ ແຕ່ກໍຕ້ອງຜິດຫວັງທຸກຄັ້ງໄປ. {GC 456.1}

## {GC 456.2}

ເມື່ອຄຣິສຕະຈັກໃນເມືອງເທສະໂລນິກໄດ້ຮັບຄຳສອນຜິດໆ ກ່ຽວກັບການສະເດັດມາຂອງພຣະຄຣິສ, ອາຈານໂປໂລໄດ້ແນະນຳໃຫ້ພວກເຂົາທົດສອບຄວາມຫວັງຂອງຕົນ ແລະ ສິ່ງທີ່ເຝົ້າລໍຄອຍຢ່າງຖີ່ຖ້ວນດ້ວຍພຣະຄຳຂອງພຣະເຈົ້າ. ເພິ່ນໄດ້ອ້າງເຖິງຄຳພະຍາກອນທີ່ເປີດເຜີຍເຫດການຕ່າງໆ ທີ່ຈະເກີດຂຶ້ນກ່ອນພຣະຄຣິສຈະສະເດັດມາ ແລະ ໄດ້ຊີ້ໃຫ້ເຫັນວ່າພວກເຂົາບໍ່ມີເຫດຜົນທີ່ຈະຄາດຫວັງວ່າພຣະອົງຈະສະເດັດມາໃນຍຸກສະໄໝຂອງພວກເຂົາ. ອາຈານໂປໂລເຕືອນພວກເຂົາວ່າ: “ຢ່າໃຫ້ຜູ້ໃດມາຫຼອກລວງພວກເຈົ້າໃນທາງໃດທາງໜຶ່ງ.” (2 ເທສະໂລນິກ 2:3). ຖ້າຄົນເຫຼົ່ານັ້ນປ່ອຍຕົວໃຫ້ມີຄວາມຫວັງທີ່ບໍ່ມີການຮັບຮອງຈາກພຣະຄຳພີ, ພວກເຂົາຈະຖືກຊັກນຳໃຫ້ຜິດພາດ. ຄວາມຜິດຫວັງຈະເຮັດໃຫ້ພວກເຂົາຕົກເປັນເປົ້າຂອງການເຍາະເຍີ້ຍຈາກຜູ້ທີ່ບໍ່ເຊື່ອ ແລະ ພວກເຂົາຈະສ່ຽງຕໍ່ການຍອມແພ້ຕໍ່ຄວາມທໍ້ໃຈ, ສຸດທ້າຍກໍຈະຖືກທົດລອງໃຫ້ສົງໄສຄວາມຈິງທີ່ສຳຄັນຕໍ່ຄວາມລອດພົ້ນຂອງພວກເຂົາ. ຄຳເຕືອນຂອງອາຈານໂປໂລເຖິງເຖິງຄຣິສຕຽນໃນເມືອງເທສະໂລນິກມີບົດຮຽນອັນສຳຄັນສຳລັບຜູ້ທີ່ມີຊີວິດຢູ່ໃນຍຸກສຸດທ້າຍ. ຫຼາຍຄົນໃນກຸ່ມແອັດເວນຕີສລຸ່ນນັ້ນຮູ້ສຶກວ່າຖ້າບໍ່ສາມາດຍຶດເວລາທີ່ແນ່ນອນສຳລັບການສະເດັດມາຂອງພຣະເຢຊູດ້ວຍຄວາມເຊື່ອ, ພວກເຂົາກໍຈະບໍ່ສາມາດມີຄວາມກະຕືລືລົ້ນ ແລະ ຄວາມພາກພຽນໃນການກຽມພ້ອມເພື່ອຮັບສະເດັດ. ແຕ່ເມື່ອມີສິ່ງມາກະຕຸ້ນຄວາມຫວັງຂອງພວກເຂົາຊ້ຳແລ້ວຊ້ຳອີກ ແຕ່ຕ້ອງຜິດຫວັງໃນທຸກຄັ້ງ, ຄວາມເຊື່ອຂອງພວກເຂົາໄດ້ຮັບການກະທົບຢ່າງຮຸນແຮງຈົນເຮັດໃຫ້ພວກເຂົາເກືອບບໍ່ສາມາດຮັບຮູ້ເຖິງຄວາມຈິງອັນຍິ່ງໃຫຍ່ຂອງຄຳພະຍາກອນໄດ້. {GC 456.2}

## {GC 457.1}

ໃນການປະກາດຂ່າວທູດສະຫວັນອົງທຳອິດ ມີການເທດສະໜາເລື່ອງເວລາທີ່ແນ່ນອນສຳລັບການພິພາກສາ; ສິ່ງນີ້ເປັນໄປຕາມການຊົງນຳຂອງພຣະເຈົ້າ. ການຄິດໄລ່ໄລຍະເວລາຕາມຄຳພະຍາກອນທີ່ເປັນພື້ນຖານຂອງຂ່າວສານນີ້ໄດ້ຮັບການຢືນຢັນໂດຍບໍ່ມີການປະຕິເສດ. ຜົນຂອງການຄິດໄລ່ນັ້ນຊີ້ໃຫ້ເຫັນວ່າ 2,300 ວັນຂອງຄຳພະຍາກອນໄດ້ສິ້ນສຸດລົງໃນລະດູໃບໄມ້ຫຼົ່ນຂອງປີ 1844. ແຕ່ການພະຍາຍາມຫາເວລາໃໝ່ເພື່ອເປັນຈຸດເລີ່ມຕົ້ນ ແລະ ຈຸດສິ້ນສຸດຂອງໄລຍະເວລາໃນຄຳພະຍາກອນ ພ້ອມທັງເຫດຜົນທີ່ບໍ່ໜັກແໜ້ນທີ່ມັກກ່າວອ້າງເພື່ອສະໜັບສະໜຸນຈຸດຢືນນີ້ ບໍ່ພຽງແຕ່ເຮັດໃຫ້ຄົນຫ່າງໄກຈາກຄວາມຈິງອັນສຳຄັນສຳລັບຍຸກປັດຈຸບັນ ແຕ່ຍັງສ້າງຄວາມກຽດຊັງຕໍ່ການອະທິບາຍຄຳພະຍາກອນທັງປວງອີກດ້ວຍ. ຍິ່ງມີການກຳນົດວັນເວລາທີ່ແນ່ນອນສຳລັບການສະເດັດມາຄັ້ງທີສອງເລື້ອຍໆ ແລະ ຍິ່ງມີການເຜີຍແຜ່ກວ້າງຂວາງເທົ່າໃດ ກໍຍິ່ງເປັນປະໂຫຍດຕໍ່ເປົ້າໝາຍຂອງຊາຕານຫຼາຍເທົ່ານັ້ນ. ເມື່ອເວລານັ້ນຜ່ານໄປ ມັນໄດ້ຍົວະໃຫ້ເກີດການເຍາະເຍີ້ຍ ແລະ ການປະນາມຜູ້ປະກາດຂ່າວສານ ເຮັດໃຫ້ຄົນດູໝິ່ນຂະບວນການປະກາດເລື່ອງການສະເດັດມາໃນປີ 1843 ແລະ 1844. ສ່ວນຜູ້ທີ່ຍຶດຕິດໃນຄວາມຜິດນີ້ ສຸດທ້າຍກໍຈະກຳນົດວັນເວລາທີ່ໄກເກີນໄປສຳລັບການສະເດັດມາຂອງພຣະອົງ. ດ້ວຍເຫດນີ້ ພວກເຂົາຈະຮູ້ສຶກປອດໄພໃນຂະນະທີ່ຕົກຢູ່ໃນອັນຕະລາຍ ແລະ ຫຼາຍຄົນຈະບໍ່ຮູ້ຕົວຈົນກວ່າຈະສາຍເກີນໄປ. {GC 457.1}

## {GC 457.2}

ປະຫວັດສາດຂອງຊາວອິສຣາເອນໃນສະໄໝບູຮານເປັນຕົວຢ່າງທີ່ຈະແຈ້ງເຖິງປະສົບການຂອງກຸ່ມແອັດເວນຕີສ. ພຣະເຈົ້າຊົງນຳພາໄພ່ພົນຂອງພຣະອົງໃນຂະບວນການປະກາດການສະເດັດມາ ເຊັ່ນດຽວກັນກັບທີ່ພຣະອົງຊົງນຳພາຊາວອິສຣາເອນອອກຈາກປະເທດເອຢິບ. ໃນຄວາມຜິດຫວັງຄັ້ງໃຫຍ່ນັ້ນ ຄວາມເຊື່ອຂອງພວກເຂົາໄດ້ຖືກທົດສອບເໝືອນກັບທີ່ຊາວເຮັບເຣີໄດ້ຖືກທົດສອບທີ່ທະເລແດງ. ຖ້າພວກເຂົາຍັງຄົງໄວ້ວາງໃຈໃນພຣະຫັດຂອງພຣະເຈົ້າເຊິ່ງນຳພາພວກເຂົາໃນປະສົບການທີ່ຜ່ານມາ ພວກເຂົາຈະໄດ້ເຫັນຄວາມລອດທີ່ມາຈາກພຣະເຈົ້າ. ຖ້າທຸກຄົນທີ່ເຄີຍເຮັດວຽກຮ່ວມກັນໃນປີ 1844 ໄດ້ຮັບເອົາຂ່າວສານຂອງທູດສະຫວັນອົງທີສາມ ແລະ ໄດ້ປະກາດມັນດ້ວຍຣິດອຳນາດຂອງພຣະວິນຍານບໍລິສຸດ ພຣະເຈົ້າຄົງໄດ້ສະໜັບສະໜູນຄວາມພະຍາຍາມຂອງພວກເຂົາດ້ວຍພະລັງຣິດເດດ. ແສງສະຫວ່າງອັນຍິ່ງໃຫຍ່ຄົງໄດ້ສ່ອງໄປທົວໂລກ. ຊາວໂລກທັງປວງຄົງຄົງໄດ້ຮັບການເຕືອນແລ້ວເປັນເວລາຫຼາຍປີ, ວຽກງານສຸດທ້າຍຄົງໄດ້ສຳເລັດຈົບສິ້ນ, ແລະ ພຣະຄຣິສຄົງໄດ້ສະເດັດມາເພື່ອຮັບເອົາໄພ່ພົນຂອງພຣະອົງ. {GC 457.2}

## {GC 458.1}

### ຄວາມເຊື່ອ ແລະ ຄວາມກ້າຫານ

{GC 458.1}

## {GC 458.2}

{GC 458.2}

## {GC 459.1}

{GC 459.1}

## {GC 459.2}

{GC 459.2}

## {GC 459.3}

{GC 459.3}

## {GC 460.1}

{GC 460.1}

## {GC 460.2}

{GC 460.2}

## {GC 460.3}

{GC 460.3}
