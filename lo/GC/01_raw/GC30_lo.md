---
chapter:
  number: 30
  title:
    lo: ຄວາມກຽດຊັງລະຫວ່າງມະນຸດກັບຊາຕານ
    en: Enmity Between Man and Satan
---

## {GC 505.1}

### ກຳລັງໃນການຕ້ານທານຊາຕານ

“ເຮົາຈະໃຫ້ເຈົ້າກັບຜູ້ຍິງເປັນສັດຕູກັນ ແລະ ເຊື້ອສາຍຂອງເຈົ້າກັບເຊື້ອສາຍຂອງຜູ້ຍິງເປັນສັດຕູກັນ. ເຊື້ອສາຍຂອງຜູ້ຍິງຈະຢຽບຫົວເຈົ້າໃຫ້ແຕກ ແລະ ເຈົ້າຈະທຳໃຫ້ສົ້ນຕີນເພິ່ນບວມຊ້ຳໄປ” (ປະຖົມມະການ 3:15 ສະບັບລາວບູຮານ). ຄຳພິພາກສາຂອງພຣະເຈົ້າທີ່ກ່າວໂທດຊາຕານຫຼັງຈາກມະນຸດຫຼົງສູ່ຄວາມບາບນັ້ນ ຍັງເປັນຄຳພະຍາກອນທີ່ກວມເອົາທຸກຍຸກທຸກສະໄໝຈົນເຖິງວັນອະວະສານ ແລະ ເປັນເງົາສະທ້ອນເຖິງການຂັດແຍ້ງອັນຍິ່ງໃຫຍ່ທີ່ກ່ຽວຂ້ອງກັບມະນຸດທຸກເຊື້ອຊາດທີ່ຈະອາໄສຢູ່ເທິງແຜ່ນດິນໂລກ. {GC 505.1}

## {GC 505.2}

ພຣະເຈົ້າຊົງກ່າວວ່າ: “ເຮົາຈະໃຫ້ເຈົ້າກັບຜູ້ຍິງເປັນສັດຕູກັນ.”  ການເປັນສັດຕູນີ້ບໍ່ໄດ້ເກີດຂຶ້ນເອງຕາມທຳມະຊາດ. ເມື່ອມະນຸດລະເມີດພຣະບັນຍັດຂອງພຣະເຈົ້າ, ທຳມະຊາດຂອງເຂົາກໍເສື່ອມຊາມລົງ ເຊິ່ງເຮັດໃຫ້ເຂົາກົມກຽວກັບຊາຕານແທນທີ່ຈະຂັດແຍ້ງກັບມັນ. ຕາມທຳມະຊາດແລ້ວ ບໍ່ມີຄວາມຂັດແຍ້ງກັນລະຫວ່າງຄົນບາບກັບຊາຕານຜູ້ເປັນຕົ້ນເຫດຂອງຄວາມບາບ. ທັງສອງຝ່າຍມີທຳມະຊາດອັນຊົ່ວຮ້າຍຍ້ອນການປະຖິ້ມຄວາມເຊື່ອ. ຊາຕານບໍ່ມີຄວາມສະຫງົບໃຈເລີຍ ນອກຈາກຈະໄດ້ຮັບຄວາມເຫັນອົກເຫັນໃຈ ແລະ ການສະໜັບສະໜູນ ໂດຍການຫຼອກລໍ້ຄົນອື່ນໃຫ້ເຮັດຕາມແບບຢ່າງຂອງມັນ. ເພາະເຫດນີ້ ຄົນຊົ່ວ ແລະ ທູດສະຫວັນທີ່ຫຼົງຜິດຈຶ່ງຮ່ວມມືກັນດ້ວຍຄວາມສິ້ນຫວັງ. ຖ້າພຣະເຈົ້າບໍ່ໄດ້ເຂົ້າມາຂັດຂວາງເປັນພິເສດ, ຊາຕານກັບມະນຸດຄົງຈະຈັບມືກັນເພື່ອຕໍ່ສູ້ກັບສະຫວັນ, ແລ້ວແທນທີ່ຈະຮັກສາຄວາມເປັນສັດຕູຕໍ່ຊາຕານ, ມະນຸດສະໂລກທັງໝົດຄົງຈະຮ່ວມກັນຕໍ່ຕ້ານພຣະເຈົ້າ. {GC 505.2}

## {GC 505.3}

ຊາຕານໄດ້ຫຼອກລໍ້ມະນຸດໃຫ້ເຮັດບາບ ຄືກັນກັບທີ່ມັນໄດ້ຊັກນຳເຫຼົ່າທູດສະຫວັນໃຫ້ກະບົດ ເພື່ອມັນຈະໄດ້ຮັບການຮ່ວມມືໃນການເຮັດສົງຄາມຕໍ່ສູ້ກັບສະຫວັນ. ໃນເລື່ອງຄວາມກຽດຊັງທີ່ມີຕໍ່ພຣະຄຣິສ ຊາຕານກັບເຫຼົ່າທູດສະຫວັນທີ່ຫຼົງຕິດຕາມມັນກໍບໍ່ມີຄວາມຂັດແຍ້ງກັນ. ເຖິງແມ່ນວ່າພວກມັນຈະບໍ່ລົງລອຍກັນໃນເລື່ອງອື່ນໆກໍຕາມ ແຕ່ກໍເປັນນໍ້າໜື່ງໃຈດຽວກັນໃນການຕໍ່ຕ້ານສິດອຳນາດຂອງພຣະເຈົ້າຜູ້ປົກຄອງແຫ່ງຈັກກະວານ. ຢ່າງໃດກໍຕາມ ເມື່ອຊາຕານໄດ້ຍິນຄຳປະກາດວ່າລະຫວ່າງຕົວມັນເອງກັບຍິງນັ້ນ ແລະ ລະຫວ່າງເຊື້ອສາຍຂອງມັນກັບເຊື້ອສາຍຂອງນາງຈະເປັນສັດຕູກັນ ມັນກໍຮູ້ວ່າຄວາມພະຍາຍາມຂອງຕົນທີ່ຈະເຮັດໃຫ້ທຳມະຊາດຂອງມະນຸດເສື່ອມຊາມລົງກໍຈະຖືກຂັດຂວາງ, ຄືດ້ວຍວິທີການໃດໜຶ່ງ ມະນຸດຈະສາມາດຕ້ານທານອຳນາດຂອງມັນໄດ້. {GC 505.3}

## {GC 506.1}

ຊາຕານມີຄວາມກຽດຊັງຕໍ່ມະນຸດຍ້ອນວ່າພວກເຂົາໄດ້ຮັບຄວາມຮັກ ແລະ ພຣະເມດຕາຈາກພຣະເຈົ້າຜ່ານທາງພຣະເຢຊູຄຣິສ. ມັນປາຖະໜາຈະຂັດຂວາງແຜນການອັນສູງສົ່ງຂອງພຣະເຈົ້າໃນການໄຖ່ມະນຸດໃຫ້ລອດພົ້ນ. ມັນຕ້ອງການເຮັດໃຫ້ພຣະເຈົ້າເສື່ອມເສຍພຣະກຽດ ດ້ວຍການທຳລາຍພຣະລັກສະນະຂອງພຣະເຈົ້າທີ່ມີໃນມະນຸດ ແລະ ດ້ວຍການເຮັດໃຫ້ອຸປະນິໄສຂອງພວກເຂົາເປິະເປື້ອນມົນທິນ. ມັນຕ້ອງການເຮັດໃຫ້ມີຄວາມໂສກເສົ້າໃນສະຫວັນ ແລະ ຄວາມທຸກກັບຄວາມຫາຍະນະທົ່ວແຜ່ນດິນໂລກ. ແລ້ວມັນກໍຊີ້ໄປຍັງຄວາມຊົ່ວຮ້າຍທັງໝົດນີ້ວ່າເປັນຜົນຂອງການທີ່ພຣະເຈົ້າສ້າງມະນຸດ. {GC 506.1}

## {GC 506.2}

ແມ່ນພຣະຄຸນທີ່ພຣະຄຣິສຊົງໃສ່ໄວ້ໃນໃຈຂອງມະນຸດທີ່ເຮັດໃຫ້ພວກເຂົາເປັນສັດຕູກັບຊາຕານ. ຖ້າປາດສະຈາກພຣະຄຸນທີ່ເຮັດໃຫ້ກັບໃຈໃໝ່ ແລະ ຣິດອຳນາດທີ່ຟື້ນຟູຈິດວິນຍານ, ມະນຸດກໍຈະສືບຕໍ່ໃນການເປັນຂ້າທາດຂອງຊາຕານ ໂດຍຈະຕ້ອງຍອມເຮັດຕາມຄວາມປະສົງຂອງມັນຢູ່ສະເໝີ. ແຕ່ເມື່ອພຣະຄຣິສຊົງໃສ່ຫຼັກການໃໝ່ໄວ້ໃນໃຈແລ້ວ ມະນຸດກໍເລີ່ມເປັນສັດຕູກັບຊາຕານ ເຊິ່ງແຕ່ກ່ອນເຄີຍເປັນມິດກັບມັນ. ພຣະຄຣິສປະທານກຳລັງໃຫ້ມະນຸດສາມາດຕໍ່ຕ້ານຊາຕານຜູ້ເປັນຈອມຜະເດັດການ ແລະ ເປັນຜູ້ຍາດເອົາອຳນາດ. ຜູ້ໃດທີ່ກຽດຊັງຄວາມບາບແທນທີ່ຈະຮັກມັນ, ຜູ້ໃດທີ່ຕໍ່ຕ້ານ ແລະ ມີໄຊຕໍ່ຄວາມຢາກທີ່ເຄີຍຄອບງຳຈິດໃຈນັ້ນ, ກໍສະແດງເຖິງຫຼັກການທີ່ມາຈາກເບື້ອງເທິງໂດຍສິ້ນເຊີງ. {GC 506.2}

## {GC 506.3}

### ພຣະຄຸນຂອງພຣະຄຣິສ

ຄວາມຂັດແຍ້ງທີ່ມີຢູ່ລະຫວ່າງແນວຄິດຂອງພຣະຄຣິສ ແລະ ແນວຄິດຂອງຊາຕານ ໄດ້ສະແດງອອກຢ່າງຈະແຈ້ງທີ່ສຸດ ໃນທ່າທີຂອງຊາວໂລກຕໍ່ພຣະເຢຊູ. ສາເຫດສ່ວນໃຫຍ່ທີ່ຊາວຢິວປະຕິເສດພຣະອົງບໍ່ແມ່ນຍ້ອນພຣະອົງສະເດັດມາໂດຍບໍ່ມີຊັບສົມບັດ ຫຼື ຄວາມໂອ່ອ່າຟູຟ້າທາງຝ່າຍໂລກ. ພວກເຂົາເຫັນວ່າພຣະອົງຊົງມີຣິດອຳນາດທີ່ມີຄຸນຄ່າຫຼາຍກວ່າສິ່ງຂອງພາຍນອກເຫຼົ່ານັ້ນ. ແຕ່ຄົນອະທຳກຽດຊັງພຣະຄຣິສຍ້ອນຄວາມສະອາດບໍລິສຸດຂອງພຣະອົງ. ການດຳລົງຊີວິດຂອງພຣະອົງທີ່ປະຕິເສດຕົນເອງ ແລະ ອຸທິດຕົນໂດຍປາດສະຈາກຄວາມບາບນັ້ນ ເປັນສິ່ງທີ່ໝັ່ນປະນາມຄົນທີ່ຈອງຫອງ ແລະ ຕິດພັນໃນເນື້ອໜັງ. ເລື່ອງນີ້ແຫຼະທີ່ເຮັດໃຫ້ຊາວໂລກກຽດຊັງພຣະບຸດຂອງພຣະເຈົ້າ. ຊາຕານກັບເຫຼົ່າທູດຮ້າຍຂອງມັນໄດ້ເຂົ້າຮ່ວມກັບຄົນຊົ່ວ. ຝ່າຍທີ່ປະຕິເສດພຣະເຈົ້າໄດ້ຮ່ວມພະລັງທັງໝົດເພື່ອຕໍ່ຕ້ານພຣະຄຣິສຜູ້ປົກປ້ອງຄວາມຈິງ. {GC 506.3}

## {GC 507.1}

ຜູ້ຕິດຕາມພຣະຄຣິສຖືກກຽດຊັງເໝືອນດັ່ງພຣະອາຈານຂອງພວກເຂົາ. ທຸກຄົນທີ່ເຫັນລັກສະນະອັນໜ້າລັງກຽດຂອງຄວາມບາບ ແລະ ຕ້ານທານການທົດລອງດ້ວຍພະລັງຈາກເບື້ອງເທິງ ຈະຖືກຊາຕານກັບສະໝຸນຂອງມັນລຸກຂຶ້ນຕໍ່ຕ້ານດ້ວຍຄວາມໂກດຮ້າຍຢ່າງແນ່ນອນ. ຄວາມກຽດຊັງຕໍ່ຫຼັກການອັນບໍລິສຸດແຫ່ງຄວາມຈິງ ແລະ ການປະນາມພ້ອມທັງການຂົ່ມເຫັງຜູ້ສະໜັບສະໜູນຄວາມຈິງເຫຼົ່ານັ້ນ ຈະຍັງຄົງມີຢູ່ຕາບໃດທີ່ຄວາມບາບ ແລະ ຄົນບາບຍັງມີຢູ່ໃນໂລກ. ສາວົກຂອງພຣະຄຣິສ ແລະ ຜູ້ຮັບໃຊ້ຂອງຊາຕານບໍ່ສາມາດປອງດອງກັນໄດ້. ການຖືກຂົ່ມເຫັງຍ້ອນໄມ້ກາງແຂນກໍຍັງບໍ່ສິ້ນສຸດເທື່ອ. “ຕາມຄວາມຈິງແລ້ວ, ຜູ້ໃດກໍຕາມທີ່ປາຖະໜາຈະດຳເນີນຊີວິດຕາມທາງຂອງພຣະເຈົ້າໃນພຣະຄຣິສເຈົ້າເຢຊູນັ້ນກໍຈະຖືກຂົ່ມເຫັງ.” (2 ຕີໂມທຽວ 3:12 LCV). {GC 507.1}

## {GC 507.2}

ພວກຜູ້ຮັບໃຊ້ຂອງຊາຕານກຳລັງເຮັດວຽກຢູ່ຕະຫຼອດເວລາພາຍໃຕ້ການນຳພາຂອງມັນເພື່ອສ້າງຕັ້ງສິດອຳນາດຂອງມັນ ແລະ ເພື່ອເສີມສ້າງອານາຈັກຂອງມັນໃຫ້ແຂງແຮງເພື່ອຕໍ່ຕ້ານການປົກຄອງຂອງພຣະເຈົ້າ. ເພື່ອຈະບັນລຸຈຸດປະສົງນີ້ ພວກມັນພະຍາຍາມຫຼອກລວງຜູ້ຕິດຕາມພຣະຄຣິສ ແລະ ລໍ້ລວງພວກເຂົາໃຫ້ປະຖິ້ມຄວາມສັດຊື່ຕໍ່ພຣະອົງ. ໃນການບິດເບືອນ ແລະ ພິກແພງພຣະຄຳພີເພື່ອໃຫ້ສຳເລັດຕາມຈຸດປະສົງຂອງຕົນ ຄົນເຫຼົ່ານີ້ບໍ່ຕ່າງຫຍັງກັບຊາຕານຜູ້ເປັນນາຍຂອງພວກເຂົາ. ຊາຕານພະຍາຍາມຊັກນຳຄົນໃຫ້ດູໝິ່ນພຣະເຈົ້າຢ່າງໃດ ຜູ້ຮັບໃຊ້ຂອງມັນກໍພະຍາຍາມໃສ່ຮ້າຍປະຊາຊົນຂອງພຣະອົງຢ່າງນັ້ນ. ແນວຄິດທີ່ນຳໄປສູ່ການປະຫານອົງພຣະຄຣິສ ກໍຍັງຄອບງຳຄົນຊົ່ວເພື່ອທຳລາຍພວກສາວົກຂອງພຣະອົງ. ທັງໝົດນີ້ໄດ້ຖືກທຳນວາຍໄວ້ລ່ວງໜ້າໃນຄຳພະຍາກອນທຳອິດທີ່ກ່າວວ່າ: “ເຮົາຈະໃຫ້ເຈົ້າກັບຜູ້ຍິງເປັນສັດຕູກັນ ແລະ ເຊື້ອສາຍຂອງເຈົ້າກັບເຊື້ອສາຍຂອງຜູ້ຍິງເປັນສັດຕູກັນ. ເຊື້ອສາຍຂອງຜູ້ຍິງຈະຢຽບຫົວເຈົ້າໃຫ້ແຕກ ແລະ ເຈົ້າຈະທຳໃຫ້ສົ້ນຕີນເພິ່ນບວມຊ້ຳໄປ” (ປະຖົມມະການ 3:15 ສະບັບລາວບູຮານ). ສິ່ງເຫຼົ່ານີ້ຈະດຳເນີນຕໍ່ໄປຈົນເຖິງວາລະສຸດທ້າຍ. {GC 507.2}

## {GC 507.3}

ຊາຕານຮວບຮວມພັກພວກ ແລະ ພະລັງທັງໝົດຂອງມັນເພື່ອການຕໍ່ສູ້. ແຕ່ເປັນຫຍັງມັນຈຶ່ງບໍ່ພົບກັບການຕໍ່ຕ້ານຫຼາຍກວ່ານີ້? ເປັນຫຍັງທະຫານຂອງພຣະຄຣິສຈຶ່ງງ່ວງເຫງົາຫາວນອນ ແລະ ເມີນເສີຍຕໍ່ສິ່ງເຫຼົ່ານີ້? ກໍຍ້ອນວ່າພວກເຂົາບໍ່ໄດ້ສະໜິດຕິດພັນກັບພຣະຄຣິສຢ່າງແທ້ຈິງ ແລະ ຍ້ອນວ່າພວກເຂົາຂາດພຣະວິນຍານຂອງພຣະອົງ. ພຣະເຢຊູຊົງເຫັນວ່າຄວາມບາບເປັນສິ່ງທີ່ໜ້າກຽດຊັງ ແລະ ໜ້າລັງກຽດ ແຕ່ບັນດາລູກສິດຂອງພຣະອົງບໍ່ໄດ້ເຫັນຢ່າງນັ້ນ. ພວກເຂົາບໍ່ໄດ້ຕໍ່ສູ້ກັບການທົດລອງຢ່າງແນ່ວແນ່ເດັດດ່ຽວເໝືອນດັ່ງທີ່ພຣະຄຣິສຊົງຕໍ່ສູ້ກັບມັນ. ທະຫານຂອງພຣະຄຣິສໃນຍຸກນີ້ບໍ່ເຂົ້າໃຈເຖິງຄວາມຊົ່ວຮ້າຍ ແລະ ພິດອັນຕະລາຍຂອງຄວາມບາບ. ພວກເຂົາຕາບອດເບິ່ງບໍ່ເຫັນອຸປະນິໄສຂອງຊາຕານ ແລະ ອຳນາດຂອງມັນ. ຄົນສ່ວນຫຼາຍບໍ່ເຫັນຊາຕານເປັນສັດຕູ ແລະ ບໍ່ໄດ້ກຽດຊັງວຽກງານຂອງມັນ ຍ້ອນວ່າພວກເຂົາບໍ່ເຂົ້າໃຈກ່ຽວກັບອຳນາດ ແລະ ຄວາມເຈດຕະນາຮ້າຍຂອງມັນ. ນອກຈາກນີ້ພວກເຂົາກໍບໍ່ຄ່ອຍໄດ້ຮັບຮູ້ເຖິງການເຮັດສົງຄາມອັນກວ້າງຂວາງຂອງມັນກັບພຣະເຢຊູ ແລະ ຄຣິສຕະຈັກຂອງພຣະອົງ. ມີຄົນຈຳນວນຫຼວງຫຼາຍຖືກຫຼອກລວງໃນເລື່ອງນີ້. ພວກເຂົາບໍ່ຮູ້ວ່າສັດຕູຂອງມະນຸດແມ່ນແມ່ທັບຜູ້ເກັ່ງກາດທີ່ຄວບຄຸມຄວາມຄິດຂອງເຫຼົ່າທູດສະຫວັນຜູ້ຫຼົງຜິດ ແລະ ບໍ່ຮູ້ວ່າຊາຕານກຳລັງຕໍ່ສູ້ກັບພຣະຄຣິສຕາມແຜນການທີ່ວາງໄວ້ຢ່າງລະອຽດ ແລະ ດ້ວຍການເຄື່ອນໄຫວທີ່ຊຳນານການເສິກ ເພື່ອຂັດຂວາງບໍ່ໃຫ້ມະນຸດໄດ້ຮັບຄວາມລອດພົ້ນ. ໃນໝູ່ຄຣິສຕຽນ ແລະ ແມ່ນແຕ່ໃນບັນດາຜູ້ປະກາດຂ່າວປະເສີດ, ແທບຈະບໍ່ມີການເວົ້າເຖິງຊາຕານເລີຍ ນອກຈາກບາງຄັ້ງທີ່ເອີ່ຍເຖິງໃນຄຳເທດສະໜາເທົ່ານັ້ນ. ພວກເຂົາເບິ່ງຂ້າມຫຼັກຖານທີ່ສະແດງໃຫ້ເຫັນການເຄື່ອນໄຫວ ແລະ ຜົນສຳເລັດອັນຕໍ່ເນື່ອງຂອງມັນ, ລະເລີຍຄຳເຕືອນທີ່ມີຢ່າງຫຼວງຫຼາຍກ່ຽວກັບກົນອຸບາຍຂອງມັນ ແລະ ເຮັດຄືກັບວ່າຊາຕານບໍ່ມີຈິງ. {GC 507.3}

## {GC 508.1}

### ສັດຕູຜູ້ບໍ່ເຄີຍຫຼັບໄຫຼ

ໃນຂະນະທີ່ມະນຸດບໍ່ຮູ້ເຖິງກົນອຸບາຍຂອງສັດຕູຜູ້ນີ້, ມັນກໍຄອຍຕິດຕາມພວກເຂົາຢູ່ຕະຫຼອດເວລາ. ມັນໄດ້ແຊກແຊງເຂົ້າໄປໃນທຸກພາກສ່ວນຂອງຄອບຄົວ, ຕາມຖະໜົນຫົນທາງທຸກສາຍໃນເມືອງຂອງພວກເຮົາ, ໃນຄຣິສຕະຈັກຕ່າງໆ, ໃນສະພາແຫ່ງຊາດ ແລະ ໃນສານຍຸຕິທຳ. ມັນຫຼອກລວງ, ສ້າງຄວາມສັບສົນ, ຊັກຈູງໃຫ້ຫຼົງ ແລະ ທຳລາຍຈິດວິນຍານ ແລະ ຮ່າງກາຍຂອງຜູ້ຊາຍ, ຜູ້ຍິງ ແລະ ເດັກນ້ອຍໃນທຸກແຫ່ງຫົນ. ມັນທຳລາຍຄອບຄົວ, ຍຸຍົງໃຫ້ເກີດຄວາມກຽດຊັງ, ປຸກລະດົມໃຫ້ມີການແຂ່ງດີແຂ່ງເດັ່ນກັນ, ຍຸແຫຍ່ໃຫ້ເກີດຄວາມຜິດຖຽງກັນ, ການກໍ່ກະບົດ ແລະ ການຄາດຕະກຳ. ແຕ່ຄຣິສຕຽນສ່ວນຫຼາຍພັດຖືວ່າເປັນສິ່ງທີ່ພຣະເຈົ້າຊົງກຳນົດໄວ້ ແລະ ບໍ່ອາດຫຼີກລ້ຽງໄດ້. {GC 508.1}

## {GC 508.2}

ຊາຕານກຳລັງຊອກຫາທາງເອົາຊະນະຄົນຂອງພຣະເຈົ້າຢູ່ສະເໝີ ໂດຍການທຳລາຍກຳແພງທີ່ແຍກພວກເຂົາອອກຈາກຊາວໂລກ. ໃນສະໄໝໂບຮານ ຊາວອິສຣາເອນໄດ້ຖືກຊັກຈູງໃຫ້ເຮັດບາບເມື່ອພວກເຂົາເຂົ້າໄປພົວພັນກັບຄົນຕ່າງຊາດ ເຊິ່ງເປັນສິ່ງທີ່ພຣະເຈົ້າຊົງຫ້າມ. ຄົນຂອງພຣະເຈົ້າໃນປັດຈຸບັນກຳລັງຖືກຊັກນຳໃຫ້ຫຼົງທາງໃນລັກສະນະແບບດຽວກັນ. “ພະຂອງຍຸກນີ້ເຮັດໃຫ້ຈິດໃຈຂອງບັນດາຄົນທີ່ບໍ່ເຊື່ອບອດໄປ, ເພື່ອວ່າພວກເຂົາຈະບໍ່ສາມາດເຫັນແສງສະຫວ່າງຂອງຂ່າວປະເສີດທີ່ສະແດງສະຫງ່າລາສີຂອງພຣະຄຣິສເຈົ້າ ຜູ້ເປັນເໝືອນພຣະເຈົ້າທຸກຢ່າງ.” (2 ໂກຣິນໂທ 4:4 LCV). ທຸກຄົນທີ່ບໍ່ໄດ້ຕັດສິນໃຈຕິດຕາມພຣະຄຣິສ ກໍເປັນຜູ້ຮັບໃຊ້ຂອງຊາຕານ. ໃນຈິດໃຈທີ່ຍັງບໍ່ທັນໄດ້ບັງເກີດໃໝ່ນັ້ນ ມີໃຈຮັກຄວາມບາບ ແລະ ມີແນວໂນ້ມທີ່ຈະຫວງແຫນ ແລະ ແກ້ຕົວໃຫ້ກັບຄວາມບາບ. ແຕ່ຈິດໃຈທີ່ບັງເກີດໃໝ່ແລ້ວນັ້ນ ຈະມີຄວາມກຽດຊັງຕໍ່ຄວາມບາບ ແລະ ມີຄວາມຕັ້ງໃຈຢ່າງແນ່ວແນ່ທີ່ຈະຕ້ານທ່ານຄວາມບາບ. ເມື່ອຄຣິສຕຽນເລືອກທີ່ຈະຄົບຄ້າສະມາຄົມກັບຄົນອະທຳ ແລະ ຄົນທີ່ບໍ່ເຊື່ອ, ພວກເຂົາກໍເປີດໂອກາດໃຫ້ຕົນຖືກທົດລອງ. ຊາຕານເຊື່ອງຕົວບໍ່ໃຫ້ພວກເຂົາເຫັນ ແລະ ຫຼອກລວງພວກເຂາໂດຍການຄ່ອຍຂຶງຜ້າປົກຕາຢ່າງຊ້າໆ. ພວກເຂົາບໍ່ເຫັນວ່າການຄົບຄ້າກັບຄົນເຊັ່ນນີ້ະນຳຄວາມເສຍຫາຍມາສູ່ຕົນຢ່າງແນ່ນອນ. ໃນຂະນະທີ່ພວກເຂົາປັບຕົວໃຫ້ເຂົ້າກັບຊາວໂລກທັງໃນດ້ານນິໄສ, ຄຳເວົ້າ ແລະ ການກະທຳ, ຈິດໃຈຂອງພວກເຂົາກໍຍິ່ງມືດບອດຫຼາຍຂຶ້ນເລື້ອຍໆ. {GC 508.2}

## {GC 509.1}

ການເຮັດຕາມທຳນຽມຂອງຊາວໂລກ ຈະເຮັດໃຫ້ຄຣິສຕະຈັກກາຍເປັນແບບຊາວໂລກ ແຕ່ຈະບໍ່ມີວັນເຮັດໃຫ້ຊາວໂລກຫັນມາຫາພຣະຄຣິສ. ການຄຸ້ນເຄີຍກັບຄວາມບາບ ຈະເຮັດໃຫ້ຄວາມບາບນັ້ນເບິ່ງຄືບໍ່ໜ້າກຽດຊັງເທົ່າທີ່ຄວນ. ຜູ້ທີ່ເລືອກຄົບຄ້າສະມາຄົມກັບຜູ້ຮັບໃຊ້ຂອງຊາຕານ ບໍ່ຊ້າກໍຈະເລີກຢ້ານກົວນາຍຂອງພວກເຂົາ. ເມື່ອຕ້ອງປະເຊີນກັບການທົດລອງໃນຂະນະທີ່ກຳລັງປະຕິບັດໜ້າທີ່ ເໝືອນດັ່ງດານີເອນໃນພະຣາຊວັງຂອງກະສັດ ພວກເຮົາແນ່ໃຈໄດ້ວ່າພຣະເຈົ້າຈະຊົງປົກປ້ອງພວກເຮົາ. ແຕ່ຖ້າພວກເຮົານຳພາຕົນເອງເຂົ້າສູ່ການທົດລອງ ພວກເຮົາກໍຈະສະດຸດຫຼົ້ມລົງບໍ່ຊ້າກໍໄວ. {GC 509.1}

## {GC 509.2}

ຊາຕານສາມາດລໍ້ລວງຄົນຢ່າງໄດ້ຜົນຫຼາຍທີ່ສຸດຢູ່ເລື້ອຍໆ ໂດຍຜ່ານຄົນທີ່ບໍ່ມີໃຜຄິດວ່າຢູ່ພາຍໃຕ້ການຄວບຄຸມຂອງມັນ. ຄົນທີ່ມີພອນສະຫວັນ ແລະ ການສຶກສາສູງມັກໄດ້ຮັບການນັບໜ້າຖືຕາ ຄືກັບວ່າຄຸນສົມບັດເຫຼົ່ານີ້ສາມາດທົດແທນການທີ່ຂາດຄວາມຢຳເກງພຣະເຈົ້າ ຫຼື ເຮັດໃຫ້ພວກເຂົາສົມຄວນໄດ້ຮັບຄວາມໂປດປານຈາກພຣະອົງ. ພອນສະຫວັນ ແລະ ການສຶກສາເປັນຂອງປະທານຈາກພຣະເຈົ້າ, ແຕ່ເມື່ອນຳສິ່ງເຫຼົ່ານີ້ມາແທນທີ່ຄວາມເຊື່ອ, ແທນທີ່ຈະນຳຈິດວິນຍານເຂົ້າໃກ້ພຣະເຈົ້າ, ກັບພາໃຫ້ຫ່າງໄກຈາກພຣະອົງ ແລະ ກາຍເປັນກັບດັກ ແລະ ເປັນເຫດໃຫ້ຕ້ອງຖືກສາບແຊ່ງ. ຫຼາຍຄົນເຊື່ອວ່າທຸກສິ່ງທີ່ສະແດງອອກເຖິງຄວາມມີມາລະຍາດ ຫຼື ຄວາມສຸພາບຮຽບຮ້ອຍຕ້ອງກ່ຽວຂ້ອງກັບພຣະຄຣິສບໍ່ຫຼາຍກໍໜ້ອຍ. ແຕ່ນີ້ເປັນຄວາມເຂົ້າໃຈຜິດອັນໃຫຍ່ຫຼວງ. ຄຸນສົມບັດເຫຼົ່ານີ້ຄວນປະດັບຈິດໃຈຂອງຄຣິສຕຽນທຸກຄົນ ເພາະຈະມີພະລັງໃນການສົ່ງເສີມສາສະໜາທີ່ແທ້ຈິງ. ແຕ່ຖ້າບໍ່ໄດ້ອຸທິດຖວາຍໃຫ້ແກ່ພຣະເຈົ້າ ຄຸນສົມບັດເຫຼົ່ານີ້ຈະກາຍເປັນພະລັງໂນ້ມນ້າວໃຫ້ເກີດຄວາມຊົ່ວຮ້າຍ. ຫຼາຍຄົນທີ່ມີສະຕິປັນຍາສູງ ແລະ ມີມາລະຍາດທີ່ດີ ຜູ້ບໍ່ຍອມຫຼຸດຕົວລົງໄປເຮັດສິ່ງທີ່ຄົນທົ່ວໄປຖືວ່າຜິດສິນທຳ ແຕ່ແທ້ຈິງແລ້ວເປັນພຽງເຄື່ອງມືທີ່ຖືກຂັດມັນໃຫ້ເຫຼື້ອມຢູ່ໃນມືຂອງຊາຕານເທົ່ານັ້ນ. ຍ້ອນໃຊ້ການຫຼອກລວງ ແລະ ເຊື່ອງລັກສະນະທີ່ແທ້ຈິງຂອງມັນ, ຊາຕານຈຶ່ງເປັນສັດຕູທີ່ອັນຕະລາຍຕໍ່ພາລະກິດຂອງພຣະຄຣິສຫຼາຍກວ່າຄົນທີ່ຂາດຄວາມຮູ້ ແລະ ດ້ອຍການສຶກສາ. {GC 509.2}

## {GC 509.3}

ຍ້ອນການອະທິຖານຢ່າງຮ້ອນຮົນ ແລະ ການໄວ້ວາງໃຈພຣະເຈົ້າ, ກະສັດໂຊໂລໂມນໄດ້ຮັບສະຕິປັນຍາທີ່ເຮັດໃຫ້ຊາວໂລກປະຫຼາດໃຈ ແລະ ຊົມເຊີຍ. ແຕ່ເມື່ອເພິ່ນຫັນໄປຈາກພຣະອົງຜູ້ໃຫ້ປັນຍາ ແລະ ເຫື່ອແຮງກຳລັງ ແລ້ວດຳເນີນຊີວິດໂດຍເພິ່ງພາຕົນເອງ, ເພິ່ນກໍຕົກເປັນເຫຍື່ອຂອງການທົດລອງ. ເມື່ອນັ້ນຄວາມສາມາດອັນໜ້າອັດສະຈັນທີ່ພຣະເຈົ້າປະທານໃຫ້ແກ່ກະສັດຜູ້ສະຫຼາດທີ່ສຸດນີ້ ກັບເຮັດໃຫ້ເພິ່ນມີປະສິດທິພາບຫຼາຍຂຶ້ນໃນການຮັບໃຊ້ຊາຕານຜູ້ເປັນສັດຕູຂອງມະນຸດ. {GC 509.3}

## {GC 510.1}

ເຖິງແມ່ນວ່າຊາຕານພະຍາຍາມຢູ່ຕະຫຼອດເວລາເພື່ອເຮັດໃຫ້ຈິດໃຈຂອງຄຣິສຕຽນມືດບອດກໍຕາມ, ແຕ່ຂໍຢ່າໃຫ້ພວກເຂົາໄດ້ລືມໄປວ່າ “ພວກເຮົາບໍ່ໄດ້ຕໍ່ສູ້ກັບມະນຸດ ແຕ່ຕໍ່ສູ້ກັບພວກຜູ້ຄອບຄອງ ພວກຜູ້ມີອຳນາດ ຕໍ່ສູ້ກັບພວກເທບພະເຈົ້າທີ່ຄອງໂລກມືດນີ້ ແລະ ຕໍ່ສູ້ກັບພວກວິນຍານຊົ່ວຮ້າຍໃນໂລກຝ່າຍວິນຍານ.” (ເອເຟໂຊ 6:12 THA-ERV). ຄຳເຕືອນຂອງພຣະວິນຍານບໍລິສຸດຍັງຄົງກ້ອງກັງວານເຖິງສະໄໝຂອງພວກເຮົາວ່າ: “ຈົ່ງຄອຍລະວັງຕົວແລະເຝົ້າຢູ່. ດ້ວຍວ່າ, ສັດຕູຂອງພວກເຈົ້າຄືມານທຽວວົນວຽນໄປມາເໝືອນໂຕສິງ ທີ່ແຜດສຽງຊອກຫາຄົນທີ່ມັນຈະກັດກິນໄດ້.” (1 ເປໂຕ 5:8). “ຈົ່ງສວມຍຸດທະພັນຄົບຊຸດຂອງພຣະເຈົ້າ ເພື່ອວ່າພວກເຈົ້າຈະສາມາດຢືນຕົວຕໍ່ສູ້ກັບກົນອຸບາຍຂອງມານຮ້າຍໄດ້.” (ເອເຟໂຊ 6:11  LCV). {GC 510.1}

## {GC 510.2}

ນັບຕັ້ງແຕ່ສະໄໝຂອງອາດາມມາເຖິງສະໄໝປັດຈຸບັນ ສັດຕູຮ້າຍຂອງພວກເຮົາໄດ້ໃຊ້ອຳນາດຂອງມັນໃນການກົດຂີ່ ແລະ ທຳລາຍ. ບັດນີ້ມັນກຳລັງກຽມການໂຈມຕີຄຣິສຕະຈັກເປັນຄັ້ງສຸດທ້າຍ. ທຸກຄົນທີ່ພະຍາຍາມຕິດຕາມພຣະເຢຊູຈະຕ້ອງຜະເຊີນກັບສັດຕູຜູ້ບໍ່ຍອມລົດລະຜູ້ນີ້. ຍິ່ງຄຣິສຕຽນເຮັດຕາມແບບຢ່າງຂອງພຣະເຈົ້າຫຼາຍເທົ່າໃດ, ກໍຍິ່ງຈະກາຍເປັນເປົ້າໝາຍການໂຈມຕີຂອງຊາຕານຫຼາຍຊຶ້ນເທົ່ານັ້ນ. ທຸກຄົນທີ່ເຮັດວຽກງານຂອງພຣະເຈົ້າຢ່າງຫ້າວຫັນ ໂດຍພະຍາຍາມເປີດໂປງການຫຼອກລວງຂອງຊາຕານ ແລະ ປະກາດເລື່ອງຂອງພຣະຄຣິສແກ່ປະຊາຊົນ, ຈະມີປະສົບການແບບດຽວກັນກັບອາຈານໂປໂລເມື່ອເພິ່ນກ່າວວ່າ: “ຂ້າພະເຈົ້າໄດ້ຮັບໃຊ້ອົງພຣະຜູ້ເປັນເຈົ້າ ດ້ວຍຄວາມຖ່ອມຕົວທຸກຢ່າງ ດ້ວຍນໍ້າຕາໄຫຼ ແລະໂດຍຜ່ານຜ່າຄວາມຍາກລຳບາກນາໆປະການ.”
 (ກິດຈະການ 20:19) {GC 510.2}

## {GC 510.3}

ຊາຕານໄດ້ໂຈມຕີພຣະຄຣິສດ້ວຍການທົດລອງທີ່ຮ້າຍກາດ ແລະ ແຍບຍົນທີ່ສຸດ ແຕ່ພຣະອົງຊະນະການຕໍ່ສູ້ໃນທຸກຄັ້ງ. ພຣະເຢຊູຊົງຕໍ່ສູ້ກັບການທົດລອງເພື່ອພວກເຮົາ ແລະ ຊັຍຊະນະຂອງພຣະອົງເຮັດໃຫ້ພວກເຮົາສາມາດເອົາຊະນະໄດ້. ພຣະຄຣິສຈະປະທານກຳລັງແກ່ທຸກຄົນທີ່ສະແຫວງຫາ. ບໍ່ມີຜູ້ໃດຈະຜ່າຍແພ້ຕໍ່ຊາຕານນອກຈາກຈະຍິນຍອມໃຫ້ມັນຊະນະ. ຊາຕານບໍ່ມີອຳນາດຄວບຄຸມຄວາມຕັ້ງໃຈ ຫຼື ບັງຄັບຄົນໃຫ້ເຮັດບາບ. ມັນອາດສ້າງຄວາມທຸກໃຈແຕ່ບໍ່ສາມາດເຮັດໃຫ້ເສື່ອມເສຍໄດ້. ມັນສາມາດເຮັດໃຫ້ເຈັບປວດແຕ່ບໍ່ສາມາດເຮັດໃຫ້ແປດເປື້ອນໄດ້. ການທີ່ພຣະຄຣິສຊົງຊະນະການທົດລອງນັ້ນ ຄວນເປັນແຮງກຳລັງໃຈໃຫ້ເຫຼົ່າສາວົກຂອງພຣະອົງມີຄວາມກ້າຫານທີ່ຈະຕໍ່ສູ້ກັບຊາຕານ ແລະ ຕໍ່ສູ້ກັບຄວາມບາບຢ່າງເຕັມກຳລັງ. {GC 510.3}
