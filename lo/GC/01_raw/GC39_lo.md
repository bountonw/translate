---
chapter:
  number: 39
  title:
    lo: ເວລາແຫ່ງຄວາມຍາກລຳບາກ
    en: The Time of Trouble
---

## {GC 613.1}

“ໃນເວລານັ້ນ ມີຄາເອນເທວະດາຕົນໃຫຍ່ ຜູ້ທີ່ຮັກສາປະຊາຊົນຂອງພຣະອົງຈະມາປາກົດ. ແລ້ວກໍຈະມີການລຳບາກໜັກເກີດຂື້ນຢ່າງບໍ່ເຄີຍມີມານັບຕັ້ງແຕ່ມີຊົນຊາດທັງຫຼາຍ. ເມື່ອເຖິງເວລານັ້ນ ປະຊາຊົນທັງປວງຂອງເຈົ້າທີ່ມີຊື່ໃນໜັງສືຂອງພຣະເຈົ້າຈະໄດ້ພົ້ນ.” (ດານີເອນ 12:1). {GC 613.1}

## {GC 613.2}

ເມື່ອການປະກາດຂ່າວຂອງທູດສະຫວັນອົງທີສາມສິ້ນສຸດລົງ, ເວລາແຫ່ງພຣະເມດຕາໝົດແລ້ວສຳລັບຊາວໂລກທີ່ບໍ່ຍອມກັບໃຈ. ໄພ່ພົນຂອງພຣະເຈົ້າໄດ້ເຮັດພາລະກິດຂອງຕົນສຳເລັດແລ້ວ. ພວກເຂົາໄດ້ຮັບ ຝົນປ່າຍລະດູ ຄື “ວາລະແຫ່ງການຟື້ນໃຈ” ທີ່ມາຈາກອົງພຣະຜູ້ເປັນເຈົ້າ (ກິດຈະການ 3:19 TNCV). ໄພ່ພົນຂອງພຣະເຈົ້າມີຄວາມພ້ອມແລ້ວສຳລັບເວລາແຫ່ງຄວາມຍາກລຳບາກທີ່ກຳລັງຈະມາເຖິງ. ບັນດາທູດສະຫວັນກຳລັງວຸ້ນວຽກຢູ່ໃນສະຫວັນ. ມີທູດສະຫວັນອົງໜຶ່ງກັບມາຈາກໂລກປະກາດວ່າ ວຽກງານຂອງຕົນສຳເລັດແລ້ວ, ການທົດສອບຄັ້ງສຸດທ້າຍໄດ້ມາເຖິງມະນຸດສະໂລກທຸກຄົນແລ້ວ ແລະ ທຸກຄົນທີ່ພິສູດຄວາມຈົງຮັກພັກດີຕໍ່ພຣະບັນຍັດໄດ້ຮັບກາປະທັບຂອງພຣະເຈົ້າຜູ້ຊົງພຣະຊົນຢູ່. ໃນເວລານັ້ນພຣະເຢຊູຈະຢຸດການອ້ອນວອນໃນສະຖານນະມັດສະການເບື້ອງເທິງ. ພຣະອົງຊົງຍົກພຣະຫັດຂຶ້ນ ແລະ ກ່າວດ້ວຍສຽງດັງວ່າ, “ສຳເລັດແລ້ວ.” ບັນເຫຼົ່າສະຫວັນທັງປວງກໍຖອດມຸງກຸດຂອງຕົນອອກ ໃນຂະນທີ່ພຣະອົງຊົງປະກາດຖ້ອຍຄຳອັນເຄິ່ງຂືມວ່າ: “ຜູ້ທີ່ເຮັດຜິດກໍໃຫ້ເຮັດຜິດຕໍ່ໄປ, ຜູ້ທີ່ຊົ່ວຊ້າກໍໃຫ້ຊົ່ວຊ້າຕໍ່ໄປ, ຜູ້ທີ່ເຮັດສິ່ງທີ່ຖືກຕ້ອງກໍໃຫ້ເຮັດສິ່ງທີ່ຖືກຕ້ອງຕໍ່ໄປ ແລະ ຜູ້ທີ່ເປັນຄົນບໍລິສຸດກໍໃຫ້ເປັນຄົນບໍລິສຸດຕໍ່ໄປ.” (ພຣະນິມິດ 22:11 LCV). ທຸກຄະດີໄດ້ຖືກຕັດສິນລະຫວ່າງຊີວິດ ແລະ ຄວາມຕາຍ. ພຣະຄຣິສໄດ້ຊົງຊຳລະບາບໃຫ້ໄພ່ພົນຂອງພຣະອົງ ແລະ ຊົງລຶບລ້າງຄວາມບາບຂອງພວກເຂົາແລ້ວ. ຈຳນວນຜູ້ທີ່ຈະຮັບຄວາມລອດໄດ້ຂີດເສັ້ນຕາຍແລ້ວ “ອຳນາດ ແລະ ຄວາມຍິ່ງໃຫຍ່ຂອງອານາຈັກທັງໝົດໃນແຜ່ນດິນໂລກ” (ດານີເອນ 7:27) ກຳລັງຈະຖືກມອບໃຫ້ແກ່ຄົນທັງຫຼາຍທີ່ຈະໄດ້ຮັບຄວາມລອດເປັນມໍລະດົກ ແລະ ພຣະເຢຊູຈະຊົງຄອບຄອງໃນຖານະຈອມກະສັດ ແລະ ຈອມເຈົ້ານາຍ (ເບິ່ງ ພຣະນິມິດ 19:16). {GC 613.2}

## {GC 614.1}

## {GC 614.1}

ເມື່ອພຣະຄຣິສສະເດັດອອກຈາກສະຖານນະມັດສະການ, ຄວາມມືດຈະປົກຄຸມຊາວໂລກ. ໃນເວລາອັນໜ້າຢ້ານກົວນັ້ນ ຜູ້ຊອບທຳຕ້ອງດຳລົງຊີວິດຢູ່ຕໍ່ພຣະພັກພຣະເຈົ້າຜູ້ບໍລິສຸດໂດຍບໍ່ມີຜູ້ອ້ອນວອນແທນ. ອຳນາດທີ່ເຄີຍຢັບຢັ້ງຄົນຊົ່ວຈະຖືກຍົກເລີກໄປ ແລະ ຊາຕານຈະມີອຳນາດຄອບງຳຜູ້ທີ່ບໍ່ຍອມກັບໃຈໃໝ່ ແລະ ຈະຄວບຄຸມພວກເຂົາຢ່າງສົມບູນ. ເວລາແຫ່ງພຣະກະລຸນາຂອງພຣະເຈົ້າສຳລັບມະນຸດໄດ້ສິ້ນສຸດລົງແລ້ວ. ຊາວໂລກໄດ້ປະຕິເສດພຣະເມດຕາຂອງພຣະອົງ, ໝິ່ນປະໝາດຄວາມຮັກຂອງພຣະອົງ ແລະ ຢຽບຍ່ຳພຣະບັນຍັດຂອງພຣະອົງ. ຄົນຊົ່ວໄດ້ກ້າວພົ້ນຂອບເຂດແຫ່ງພຣະກະລຸນາ, ພຣະວິນຍານຂອງພຣະເຈົ້າທີ່ພວກເຂົາປະຕິເສດຢ່າງຕໍ່ເນື່ອງ ຈຶ່ງຖືກຖອນໄປໃນທີ່ສຸດ. ຄົນອະທຳບໍ່ໄດ້ຢູ່ໃຕ້ຮົ່ມພຣະຄຸນ ຈຶ່ງບໍ່ມີສິ່ງໃດປ້ອງກັນພວກເຂົາຈາກມານຮ້າຍ. ໃນຄາວນັ້ນຊາຕານຈະນຳພາຊາວໂລກເຂົ້າສູ່ຄວາມທຸກຍາດລຳບາກຄັ້ງຍິ່ງໃຫຍ່ ເຊິ່ງເປັນເວລາແຫ່ງຄວາມຍາກລຳບາກຄັ້ງສຸດທ້າຍ. ເມື່ອເຫຼົ່າທູດສະຫວັນຂອງພຣະເຈົ້າເຊົາການຢັບຢັ້ງລົມໄວ້ບໍ່ໃຫ້ພັດ ເຊິ່ງໝາຍເຖິງການຢັບຢັ້ງອາລົມ ແລະ ກິເລດຕັນຫາອັນຮຸນແຮງຂອງມະນຸດ, ຄວາມວຸ້ນວາຍຈະເກີດຂຶ້ນຢ່າງເຕັມທີ່. ໂລກທັງໝົດຈະຈົມລົງໃນຄວາມຈິບຫາຍທີ່ຮ້າຍແຮງກວ່າທີ່ເຄີຍເກີດຂຶ້ນກັບນະຄອນເຢຣູຊາເລັມໃນອະດີດ. {GC 614.1}

## {GC 614.2}

ທູດສະຫວັນພຽງອົງດຽວໄດ້ທຳລາຍລູກກົກທັງໝົດຂອງຊາວເອຢິບ ແລະ ເຮັດໃຫ້ແຜ່ນດິນເຕັມໄປດ້ວຍການໄວ້ທຸກ. ເມື່ອດາວິດເຮັດຜິດຕໍ່ພຣະເຈົ້າໂດຍການນັບຈຳນວນປະຊາຊົນ, ທູດສະຫວັນອົງດຽວໄດ້ກໍ່ຄວາມວິບັດຢ່າງຮ້າຍແຮງເພື່ອລົງໂທດຄວາມບາບຂອງເພິ່ນ. ເຫຼົ່າທູດສະຫວັນບໍລິສຸດໄດ້ໃຊ້ອຳນາດທຳລາຍນີ້ເມື່ອພຣະເຈົ້າຊົງບັນຊາສັນໃດ, ທູດຝ່າຍຊາຕານກໍຈະໃຊ້ອຳນາດດຽວກັນເມື່ອພຣະອົງຊົງອະນຸຍາດ. ປັດຈຸບັນກອງກຳລັງແຫ່ງຄວາມຊົ່ວຮ້າຍກຽມພ້ອມແລ້ວ ແລະ ກຳລັງລໍຖ້າການອະນຸຍາດຈາກພຣະເຈົ້າ ເພື່ອນຳຄວາມຫາຍະນະໄປທົ່ວທຸກບ່ອນ. {GC 614.2}

## {GC 614.3}

ຜູ້ທີ່ໃຫ້ກຽດພຣະບັນຍັດຂອງພຣະເຈົ້າຖືກກ່າວຫາວ່າເປັນເຫດໃຫ້ພຣະອົງລົງໂທດມະນຸດສະໂລກ. ພວກເຂົາຈະຖືກກ່າວຫາວ່າເປັນສາເຫດຂອງຄວາມປັ່ນປ່ວນອັນຮ້າຍແຮງຂອງທຳມະຊາດ, ຄວາມຂັດແຍ້ງ ແລະ ການຂ້າຟັນກັນທີ່ເຮັດໃຫ້ໂລກເຕັມໄປດ້ວຍຄວາມທຸກລຳບາກ. ຣິດອຳນາດທີ່ມາພ້ອມກັບການປະກາດເຕືອນຄັ້ງສຸດທ້າຍໄດ້ເຮັດໃຫ້ຄົນຊົ່ວມີຄວາມຄຽດແຄ້ນຕໍ່ທຸກຄົນທີ່ຮັບເອົາຂ່າວສານນັ້ນ. ຊາຕານຈະປຸກປັ່ນໃຫ້ຄວາມກຽດຊັງ ແລະ ການກົດຂີ່ຂົ່ມເຫງທະວີຄວາມຮຸນແຮງ(ຂຶ້ນ). {GC 614.3}

## {GC 615.1}

ເມື່ອພຣະເຈົ້າຊົງຖອນໄປຈາກຊົນຊາດຢິວເປັນຄັ້ງສຸດທ້າຍ, ພວກປະໂຣຫິດ ແລະ ປະຊາຊົນກໍບໍ່ຮູ້ເລື່ອງແຕ່ຢ່າງໃດ. ພວກເຂົາຍັງຖືວ່າຕົນເປັນຊົນຊາດທີ່ພຣະເຈົ້າຊົງເລືອກ ເຖິງແມ່ນວ່າພວກເຂົາຢູ່ພາຍໃຕ້ການຄວບຄຸມຂອງຊາຕານ ແລະ ຖືກຊັກຈູງດ້ວຍອາລົມອັນຊົ່ວຮ້າຍທີ່ສຸດກໍຕາມ. ພິທີກຳທັງຫຼາຍໃນພຣະວິຫານຍັງສືບຕໍ່, ພວກເຂົາຍັງຖວາຍເຄື່ອງບູຊາເທິງແທ່ນບູຊາທີ່ເປິເປື້ອນດ້ວຍມົນທິນ ແລະ ອ້ອນວອນຂໍພຣະພອນຈາກພຣະເຈົ້າທຸກມື້ທຸກວັນເພື່ອປະຊາຊົນທີ່ມີຄວາມຜິດໃນການຂ້າພຣະບຸດທີ່ຮັກຂອງພຣະເຈົ້າ ແລະ ໃນການພະຍາຍາມຂ້າບັນດາຜູ້ຮັບໃຊ້ ແລະ ອັກຄະສາວົກຂອງພຣະອົງ. ໃນທຳນອງດຽວກັນ, ເມື່ອມີການປະກາດຄຳຕັດສິນທີ່ປ່ຽນແປງບໍ່ໄດ້ໃນສະຖານນະມັດສະການ ແລະ ຊະຕາກຳຂອງມະນຸດໄດ້ຖືກຕັດສິນຊີ້ຂາດແລ້ວ, ຊາວໂລກກໍຈະບໍ່ຮູ້ຈັກເລື່ອງນີ້. ຮູບແບບການປະຕິບັດທາງສາສະໜາຈະຍັງຄົງສືບຕໍ່ໃນທ່າມກາງຄົນທັງຫຼາຍທີ່ພຣະວິນຍານຂອງພຣະເຈົ້າໄດ້ຈາກພວກເຂົາໄປແລ້ວ. ຊາຕານຈະດົນໃຈພວກເຂົາໃຫ້ເຮັດຕາມແຜນການອັນຊົ່ວຮ້າຍຂອງມັນດ້ວຍຄວາມກະຕືລືລົ້ນ ແຕ່ຈະເບິ່ງຄືເປັນຄວາມກະຕືລືລົ້ນເພື່ອພຣະເຈົ້າ. {GC 615.1}

## {GC 615.2}

ວັນສະບາໂຕຈະກາຍເປັນຈຸດຂັດແຍ່ງສຳຄັນໃນວົງການຄຣິສຕຽນ ແລະ ບັນດາຜູ້ນຳທາງສາສະໜາ ແລະ ເຈົ້າໜ້າທີ່ຂອງລັດຈະຮ່ວມມືກັນບັງຄັບໃຫ້ຖືຮັກສາວັນອາທິດ. ການທີ່ຄົນກຸ່ມນ້ອຍບໍ່ຍອມອ່ອນຂໍ້ແຕ່ຢ່າງໃດຈະເຮັດໃຫ້ພວກເຂົາຖືກທຸກຄົນດູໝິ່ນ ແລະ ກຽດຊັງ. ຈະມີການກົດດັນໃຫ້ສັງຄົມຍອມຮັບວ່າຄົນຈຳນວນໜ້ອຍທີ່ຕໍ່ຕ້ານກົດລະບຽບຂອງຄຣິສຕະຈັກ ແລະ ກົດໝາຍຂອງລັດໃນເລື່ອງການຮັກສາວັນອາທິດນັ້ນບໍ່ຄວນຮັບອະນຸຍາດໃຫ້ຢູ່ຕໍ່ໄປ. ການທີ່ຈະໃຫ້ພວກເຂົາທົນທຸກທໍລະມານຈະດີກວ່າການທີ່ປະເທດຊາດທັງຫຼາຍຕ້ອງຕົກຢູ່ໃນຄວາມສັບສົນວຸ້ນວາຍ ແລະ ສະພາບທີ່ບໍ່ມີກົດໝາຍ. ຫຼາຍສັດຕະວັດກ່ອນນັ້ນ, ພວກຜູ້ນຳປະຊາຊົນກໍເຄີຍໃຊ້ເຫດຜົນແບບດຽວກັນໃນການຕໍ່ສູ້ພຣະຄຣິສ. ກາຢາະຟາເຊິ່ງເປັນຄົນມີເລ່ຫຼ່ຽມກ່າວວ່າ: “ຈະເປັນປະໂຫຍດສຳລັບພວກທ່ານ ທີ່ໃຫ້ຄົນໜຶ່ງຕາຍເພື່ອປະຊາຊົນກໍດີກວ່າຈະໃຫ້ຄົນທັງຊາດຕ້ອງຈິບຫາຍ.” (ໂຢຮັນ 11:50 LCV). ຄົນຫຼາຍຈະເຫັນວ່າຂໍ້ສະເໜີນີ້ສົມເຫດສົມຜົນ. ໃນທີ່ສຸດຈະມີການອອກຄຳສັ່ງຕໍ່ຕ້ານຜູ້ທີ່ຖືຮັກສາວັນສະບາໂຕຕາມພຣະບັນຍັດຂໍ້ທີສີ່ ແລະ ປະນາມພວກເຂົາວ່າເປັນຄົນທີ່ສົມຄວນຖືກລົງໂທດໃຫ້ໜັກທີ່ສຸດ. ເມື່ອຄົບກຳນົດເວລາ ປະຊາຊົນຈະໄດ້ຮັບອະນຸຍາດໃຫ້ຂ້າພວກເຂົາໄດ້. ລະບອບສັນຕະປາປາໃນເອີຣົບ ແລະ ຄຣິສຕະຈັກໂປຣແຕັສຕັງທີ່ປະຖິ້ມຄວາມເຊື່ອໃນອາເມຣິກາຈະປະຕິບັດຕໍ່ຜູ້ທີ່ຖືຮັກສາພຣະບັນຍັດທັງໝົດຂອງພຣະເຈົ້າໃນລັກສະນະແບບດຽວກັນ. {GC 615.2}

## {GC 616.1}

ໃນເວລານັ້ນ ໄພ່ພົນຂອງພຣະເຈົ້າຈະເຂົ້າສູ່ຄວາມທຸກຍາກລຳບາກຕ່າງໆ ເຊິ່ງຜູ້ເຜີຍພຣະທຳເຢເຣມີຢາເອີ້ນວ່າເປັນຄວາມທຸກຍາກຂອງຢາໂຄບ. “ພຣະເຈົ້າຢາເວກ່າວວ່າ, ‘ເຮົາໄດ້ຍິນສຽງຮ້ອງແຕກຕື່ນຕົກໃຈ ເປັນສຽງຮ້ອງຕົກໃຈກົວແລະບໍ່ມີຄວາມສະຫງົບສຸກ…ໜ້າຕາທຸກຄົນຊີດຂາວດັ່ງຜູ້ຍິງຄອດລູກ. ວັນອັນໜ້າຢ້ານກົວໃຫຍ່ນັ້ນ ກຳລັງຈະມາເຖິງ ບໍ່ມີວັນໃດເລີຍຈະປຽບປານວັນນັ້ນໄດ້.’” “ເປັນເວລາທຸກໃຈຂອງຢາໂຄບ, ແຕ່ເຂົາກໍຍັງຈະລອດວັນນັ້ນໄປໄດ້.” (ເຢເຣມີຢາ 30:5–6, 7 TKJV). {GC 616.1}

## {GC 616.2}

ປະສົບການຂອງຢາໂຄບ ເມື່ອເພິ່ນອະທິຖານຕໍ່ສູ້ໃນຄ່ຳຄືນແຫ່ງຄວາມທຸກໃຈເພື່ອຂໍການຊ່ວຍກູ້ຈາກມືຂອງເອຊາວ (ເບິ່ງ ປະຖົມມະການ 32:24–30) ເປັນສັນຍາລັກເຖິງປະສົບການຂອງໄພ່ພົນຂອງພຣະເຈົ້າໃນເວລາແຫ່ງຄວາມທຸກຍາກລຳບາກຄັ້ງຍິ່ງໃຫຍ່ນັ້ນ. ຢາໂຄບໄດ້ຫຼອກລວງໃຫ້ພໍ່ອວຍພອນເພິ່ນແທນເອຊາວ ເຊິ່ງເປັນເຫດໃຫ້ຢາໂຄບຕ້ອງໜີເອົາຊີວິດລອດຈາກອ້າຍຜູ້ຂົ່ມຂູ່ວ່າຈະຂ້າເພິ່ນເສັຍ. ຫຼັງຈາກລີ້ພັຍຢູ່ຫຼາຍປີ ພຣະເຈົ້າຊົງສັ່ງໃຫ້ເພິ່ນກັບຄືນປະເທດຂອງຕົນ ພ້ອມກັບລູກເມຍ ແລະ ຝູງສັດ. ເມື່ອມາຮອດຊາຍແດນ ເພິ່ນຕົກໃຈຢ້ານກັບຂ່າວທີ່ວ່າ ເອຊາວກຳລັງມາພ້ອມກັບກຸ່ມນັກລົບ ເຊິ່ງແນ່ນອນວ່າຈະມາແກ້ແຄ້ນ. ຄົນທີ່ຢູ່ກັບຢາໂຄບບໍ່ມີອາວຸດປ້ອງກັນຕົວ ເບິ່ງຄືວ່າຈະຕ້ອງຕົກເປັນເຫຍື່ອໃຫ້ຖືກທຳຮ້າຍ ແລະ ຂ້າຕາຍ. ນອກຈາກຄວາມກັງວົນ ແລະ ຄວາມຢ້ານກົວແລ້ວ ຍັງມີການກ່າວໂທດຕົນເອງອັນເປັນພາລະທີ່ໜັກໜ່ວງ ເພາະແມ່ນຄວາມບາບຂອງເພິ່ນເອງທີ່ເປັນເຫດໃຫ້ພວກເຂົາຕົກສູ່ອັນຕະລາຍໃນຄັ້ງນີ້. ຄວາມຫວັງດຽວຂອງເພິ່ນແມ່ນພຣະເມດຕາຂອງພຣະເຈົ້າ, ມີແນວປ້ອງກັນຕົວພຽງຢ່າງດຽວ ກໍຄືການອະທິຖານ. ເຖິງຢ່າງໃດກໍຕາມ ເພິ່ນໄດ້ເຮັດທຸກຢ່າງທີ່ຕົນເຮັດໄດ້ເພື່ອຊົດເຊີຍຄວາມຜິດທີ່ເຮັດຕໍ່ອ້າຍ ແລະ ຫຼີກລ່ຽງອັນຕະລາຍ. ຜູ້ຕິດຕາມພຣະຄຣິສກໍຄວນເຮັດແບບດຽວກັນ ເມື່ອເຂົ້າໃກ້ເວລາແຫ່ງຄວາມທຸກຍາກລຳບາກ. ພວກເຂົາຄວນພະຍາຍາມທຸກວິທີເພື່ອໃຫ້ຄົນທັງຫຼາຍເຂົ້າໃຈພວກເຂົາຢ່າງຖືກຕ້ອງ ເພື່ອກຳຈັດອະຄະຕິຂອງຜູ້ຄົນ ແລະ ຫຼີກລ່ຽງອັນຕະລາຍທີ່ກຳລັງຈະເກີດຂຶ້ນຕໍ່ເສລີພາບທາງຈິດສຳນຶກ. {GC 616.2}

## {GC 616.3}

ຫຼັງຈາກສົ່ງຄອບຄົວໄປແລ້ວ ເພື່ອບໍ່ໃຫ້ພວກເຂົາເຫັນຄວາມທຸກໃຈຂອງຕົນ, ຢາໂຄບຢູ່ຄົນດຽວເພື່ອອ້ອນວອນຕໍ່ພຣະເຈົ້າ. ເພິ່ນສາລະພາບຄວາມບາບ ແລະ ຂອບພຣະຄຸນພຣະເຈົ້າສຳລັບພຣະເມດຕາທີ່ພຣະອົງຊົງມີຕໍ່ເພິ່ນ. ນອກຈາກນັ້ນເພິ່ນຍັງຖ່ອມຕົວລົງທູນຂໍໃຫ້ພຣະອົງຊົງລະນຶກເຖິງພັນທະສັນຍາກັບບັນພະບຸລຸດ ແລະ ພຣະສັນຍາທີ່ປະທານໃຫ້ເພິ່ນໃນນິມິດທີ່ເບັດເອນ ແລະ ໃນແຜ່ນດິນທີ່ເພິ່ນລີ້ພັຍ. ນີ່ແມ່ນຊ່ວງວິກິດແຫ່ງຊີວິດ, ທຸກສິ່ງຂຶ້ນຢູ່ກັບເຫດການໃນຄັ້ງນີ້. ຢາໂຄບສືບຕໍ່ອະທິຖານຄົນດຽວໃນຄວາມມືດດ້ວຍການຖ່ອມໃຈລົງຕໍ່ພຣະເຈົ້າ. ທັນໃດນັ້ນ ມີມືມາວາງລົງເທິງບ່າຂອງເພິ່ນ. ເພິ່ນຄິດວ່າສັດຕູຈະມາເອົາຊີວິດ ຈຶ່ງປ້ຳສູ້ກັບຜູ້ນັ້ນດ້ວຍສິ້ນສຸດກຳລັງ. ເມື່ອຟ້າເລີ່ມແຈ້ງ ຄົນແປກໜ້າໄດ້ໃຊ້ຣິດເດດເໜືອທຳມະຊາດ ພຽງແຕະຢາໂຄບເທົ່ານັ້ນ ແລະຊາຍທີ່ແຂງແຮງກໍເປັນຄືຄົນອຳມະພາດ. ເພິ່ນລົ້ມລົງ ບໍ່ມີແຮງສູ້ ແລະ ຮ້ອງໄຫ້ອ້ອນວອນຢູ່ທີ່ຄໍຂອງຄູ່ຕໍ່ສູ້ທີ່ເລິກລັບນັ້ນ. ບັດນີ້ຢາໂຄບຮູ້ແລ້ວວ່າ ຜູ້ທີ່ເພິ່ນປ້ຳສູ້ນຳແມ່ນທູດແຫ່ງພັນທະສັນຍາ. ເຖິງແມ່ນວ່າເພິ່ນພິການ ແລະ ເຈັບປວດແສນສາຫັດ ແຕ່ຢາໂຄບບໍ່ຍອມເລີກລົ້ມຄວາມມຸ້ງໝັ້ນຂອງຕົນ. ເພິ່ງໄດ້ທົນຕໍ່ຄວາມສັບສົນ, ຄວາມເສຍໃຈ ແລະ ບັນຫາທີ່ເກີດຈາກຄວາມບາບຂອງຕົນມາດົນນານ; ບັດນີ້ເພິ່ນຕ້ອງການແນ່ໃຈວ່າຄວາມບາບນັ້ນໄດ້ຮັບການອະໄພແລ້ວ. ທູດແຫ່ງພັນທະສັນຍາເບິ່ງຄືກຳລັງຈະຈາກໄປ ແຕ່ຢາໂຄບກອດພຣະອົງໄວ້[^1] ແລະ ທູນຂໍພຣະພອນ. ພຣະອົງຊົງກ່າວວ່າ “ປ່ອຍຂ້ອຍແມ ເພາະຕາເວັນຈວນຈະຂຶ້ນແລ້ວ.” ແຕ່ຢາໂຄບຮ້ອງວ່າ “ປ່ອຍຂ້ອຍແມ ເພາະຕາເວັນຈວນຈະຂຶ້ນແລ້ວ.ຂ້ອຍຈະບໍ່ປ່ອຍເຈົ້າໄປ ຈົນກວ່າເຈົ້າຈະອວຍພອນຂ້ອຍ.” (ປະຖົມມະການ 32:26). ຊ່າງເປັນຄວາມເຊື່ອໝັ້ນ, ຄວາມແນ່ວແນ່ ແລະ ຄວາມພາກພຽນໜ້າປະທັບໃຈແທ້! ຖ້າການຮຽກຮ້ອງນີ້ເປັນການອວດອ້າງ ຫຼື ການຮຽກຮ້ອງໃນສິ່ງທີ່ຕົນບໍ່ມີສິດຮຽກຮ້ອງ, ຢາໂຄບຄົງຖືກທຳລາຍໃນທັນທີ. ແຕ່ນີ້ແມ່ນຄວາມໝັ້ນໃຈຂອງຄົນທີ່ຍອມຮັບຄວາມອ່ອນແອ ແລະ ຄວາມບໍ່ຄູ່ຄວນຂອງຕົນ ແຕ່ວາງໃຈໃນພຣະເມດຕາຂອງພຣະເຈົ້າຜູ້ຊົງຮັກສາພັນທະສັນຍາ. {GC 616.3}

[^1]: ໃນບົດນີ້ ແລະ ໃນໜັງສືເຫຼັ້ມອື່ນຂອງຜູ້ຂຽນມີການອະທິບາຍວ່າທູດແຫ່ງພັນທະສັນຍາຄືພຣະຄຣິສກ່ອນທີ່ພຣະອົງສະເດັດມາບັງເກີດເປັນມະນຸດ.

## {GC 617.1}

“ເຂົາສູ້ກັບທູດສະຫວັນ ແລະ ໄດ້ໄຊຊະນະ” (ໂຮເສອາ 12:4 NTV).  ຢາໂຄບເປັນຄົນບາບ ແລະ ມີຄວາມຜິດພາດ, ແຕ່ເພິ່ນມີໄຊຊະນະກັບພຣະເຈົ້າແຫ່ງຟ້າສະຫວັນດ້ວຍການຖ່ອມຕົວລົງ, ກັບໃຈໃໝ່ ແລະ ການຍອມຈຳນົນ. ເພິ່ນໄດ້ຍຶດພຣະສັນຍາຂອງພຣະເຈົ້າໄວ້ດ້ວຍຄວາມເຊື່ອທີ່ສັ່ນໄຫວ ແລ້ວດ້ວຍຄວາມຮັກທີ່ບໍ່ມີສິ້ນສຸດ ພຣະເຈົ້າຈຶ່ງບໍ່ອາດປະຕິເສດຄຳອ້ອນວອນຂອງຄົນບາບຜູ້ນີ້. ເພື່ອເປັນຫຼັກຖານເຖິງໄຊຊະນະ ແລະ ເພື່ອເປັນກຳລັງໃຈໃຫ້ຄົນອື່ນເຮັດຕາມແບບຢ່າງ ພຣະເຈົ້າຊົງປ່ຽນຊື່ຂອງຢາໂຄບຈາກຊື່ທີ່ຕອກຢ້ຳເຖິງຄວາມບາບມາເປັນຊື່ທີ່ລະນຶກເຖິງໄຊຊະນະ. ການທີ່ຢາໂຄບມີໄຊຊະນະກັບພຣະເຈົ້ານັ້ນ ເປັນການຢືນຢັນວ່າເພິ່ນຈະສາມາດມີໄຊຊະນະກັບມະນຸດເຊັ່ນກັນ. ເພິ່ນຈຶ່ງບໍ່ຢ້ານຄວາມໂກດແຄ້ນຂອງອ້າຍອີກຕໍ່ໄປ, ເພາະອົງພຣະຜູ້ເປັນເຈົ້າຊົງເປັນຜູ້ປົກປ້ອງເພິ່ນ. {GC 617.1}

## {GC 618.1}

ຊາຕານໄດ້ກ່າວຫາຢາໂຄບຕໍ່ໜ້າເຫຼົ່າທູດສະຫວັນຂອງພຣະເຈົ້າ ໂດຍອ້າງສິດໃນການທຳລາຍຍ້ອນຄວາມບາບຂອງເພິ່ນ. ມັນໄດ້ຍຸຍົງເອຊາວໃຫ້ຍົກທັບມາໂຈມຕີເພິ່ນ ແລະ ໃນຄືນອັນຍາວນານແຫ່ງການປ້ຳສູ້ຂອງບັນພະບຸລຸດຜູ້ນີ້ ຊາຕານພະຍາຍາມໃຫ້ເພິ່ນຮູ້ສຶກຜິດ ເພື່ອໃຫ້ເພິ່ນທໍ້ຖອຍ ແລະ ບໍ່ຍຶດໝັ້ນໃນພຣະເຈົ້າ. ເຖິງແມ່ນວ່າຢາໂຄບເກືອບຈະໝົດຫວັງ ແຕ່ເພິ່ນຮູ້ວ່າຖ້າບໍ່ໄດ້ຮັບການຊ່ວຍເຫຼືອຈາກສະຫວັນ ເພິ່ນຈະຕ້ອງພິນາດແນ່ນອນ. ເພິ່ນໄດ້ກັບໃຈຈາກຄວາມຜິດບາບອັນໃຫຍຫຼວງຂອງເພິ່ນດ້ວຍຄວາມຈິງໃຈ ແລະ ໄດ້ອ້ອນວອນຂໍພຣະເມດຕາຈາກພຣະເຈົ້າ. ຢາໂຄບບໍ່ຍອມເລີກລົ້ມຄວາມຕັ້ງໃຈ ແຕ່ໄດ້ຈັບຕົວທູດສະຫວັນໄວ້ແໜ້ນ ແລະ ທູນຂໍດ້ວຍສຽງຮ້ອງທີ່ຈິງຈັງ ແລະ ດ້ວຍຄວາມທຸກໃຈ ຈົນເພິ່ນໄດ້ຮັບໄຊຊະນະ {GC 618.1}

## {GC 618.2}

ໃນສະໄໝບູຮານຊາຕານໄດ້ກະຕຸ້ນເອຊາວໃຫ້ຍົກທັບໄປສູ້ກັບຢາໂຄບສັນໃດ, ມັນກໍຈະປຸກລະດົມຄົນຊົ່ວໃຫ້ທຳລາຍໄພ່ພົນຂອງພຣະເຈົ້າໃນເວລາແຫ່ງຄວາມທຸກຍາກລຳບາກສັນນັ້ນ. ມັນໄດ້ກ່າວຫາຢາໂຄບຢ່າງໃດ, ມັນກໍຈະກ່າວຫາໄພ່ພົນຂອງພຣະເຈົ້າຢ່າງນັ້ນ. ຊາຕານຖືວ່າຊາວໂລກເປັນໄພ່ພົນຂອງມັນ ແຕ່ຄົນກຸ່ມນ້ອຍທີ່ຮັກສາພຣະບັນຍັດຂອງພຣະເຈົ້າກຳລັງຕໍ່ຕ້ານອຳນາດຂອງມັນຢູ່. ຖ້າມັນສາມາດທຳລາຍພວກເຂົາໃຫ້ສິ້ນຊາກ, ໄຊຊະນະຂອງມັນກໍຈະສົມບູນ. ຊາຕານສັງເກດວ່າເຫຼົ່າທູດສະຫວັນບໍລິສຸດກຳລັງປົກປ້ອງພວກເຂົາຢູ່ ແລະ ມັນຄາດການວ່າຄວາມບາບຂອງພວກເຂົາຄົງໄດ້ຮັບການອະໄພແລ້ວ, ແຕ່ມັນບໍ່ຮູ້ວ່າຄະດີຂອງພວກເຂົາໄດ້ຖືກຕັດສິນໃນສະຖານນະມັດສະການເບື້ອງເທິງແລ້ວ. ມັນຮູ້ດີວ່າຄວາມບາບທີ່ມັນເຄີຍລໍ້ລວງໃຫ້ພວກເຂົາເຮັດນັ້ນມີຫຍັງແດ່ ມັນຈຶ່ງນຳເອົາຄວາມບາບເຫຼົ່ານັ້ນມາກ່າວຫາພວກເຂົາຕໍ່ພຣະເຈົ້າໃນແງ່ທີ່ຮ້າຍແຮງທີ່ສຸດ. ຊາຕານກ່າວວ່າຄົນກຸ່ມນີ້ສົມຄວນຖືກຕັດອອກຈາກພຣະຄຸນຂອງພຣະເຈົ້າເຊັ່ນດຽວກັບຕົນ. ມັນກ່າວວ່າພຣະເຈົ້າບໍ່ສາມາດໃຫ້ອະໄພຄວາມບາບຂອງພວກເຂົາດ້ວຍຄວາມຍຸຕິທຳ ໃນຂະນະທີ່ທຳລາຍມັນພ້ອມກັບເຫຼົ່າທູດຂອງມັນ. ຊາຕານອ້າງວ່າພວກເຂົາເປັນເຫຍື່ອຂອງມັນແລ້ວ ແລະ ຮຽກຮ້ອງໃຫ້ມອບພວກເຂົາໄວ້ໃນກຳມືເພື່ອຈະໄດ້ທຳລາຍ. {GC 618.2}

## {GC 618.3}

ໃນຂະນະທີ່ຊາຕານກ່າວຫາປະຊາກອນຂອງພຣະເຈົ້າເນື່ອງຈາກຄວາມບາບຂອງພວກເຂົາ, ພຣະຜູ້ເປັນເຈົ້າຊົງຍອມໃຫ້ມັນທົດລອງພວກເຂົາຢ່າງເຕັມທີ່. ຄວາມໄວ້ວາງໃຈໃນພຣະເຈົ້າ, ຄວາມເຊື່ອ ແລະ ຄວາມໝັ້ນຄົງຂອງພວກເຂົາຈະຖືກທົດສອບຢ່າງໜັກ. ເມື່ອພວກເຂົາຫວນຄຶດເຖິງອະດີດ, ຄວາມຫວັງກໍເລີ່ມມອດດັບ ເພາະຕະຫຼອດຊີວິດເຫັນຄວາມດີພຽງເລັກນ້ອຍເທົ່ານັ້ນ. ພວກເຂົາຮູ້ດີເຖິງຄວາມອ່ອນແອ ແລະ ຄວາມບໍ່ຄູ່ຄວນຂອງຕົນຢ່າງເລິກເຊິ່ງ. ຊາຕານພະຍາຍາມເຮັດໃຫ້ພວກເຂົາຢ້ານກົວວ່າບໍ່ມີຄວາມຫວັງເສັຍແລ້ວ ແລະ ຮອຍມົນທິນຂອງພວກເຂົາຈະບໍ່ມີວັນຖືກລ້າງອອກໄປໄດ້. ມັນຫວັງທີ່ຈະທຳລາຍຄວາມເຊື່ອເພື່ອໃຫ້ພວກເຂົາຍອມຕໍ່ການທົດລວງ ແລະ ປະຖິ້ມພຣະເຈົ້າ. {GC 618.3}

## {GC 619.1}

ເຖິງແມ່ນວ່າໄພ່ພົນຂອງພຣະເຈົ້າຈະຖືກສັດຕູທີ່ມຸ້ງໝາຍທຳລາຍພວກເຂົາອ້ອມໄວ້ກໍຕາມ, ຄວາມທຸກໃຈທີ່ພວກເຂົາປະສົບນັ້ນບໍ່ແມ່ນຄວາມຢ້ານກົວການຖືກຂົ່ມເຫັງເພາະເຫັນແກ່ຄວາມຈິງ. ແຕ່ພວກເຂົາຢ້ານວ່າຍັງມີຄວາມບາບບາງຢ່າງທີ່ຍັງບໍ່ໄດ້ສາລະພາບ ແລະ ຍ້ອນຄວາມບົກພ່ອງໃນຕົວເອງ ເຮັດໃຫ້ພຣະສັນຍາຂອງພຣະຜູ້ຊ່ວຍໃຫ້ລອດບໍ່ສຳເລັດໃນຊີວິດຂອງພວກເຂົາ ເຊິ່ງພຣະອົງຊົງສັນຍາວ່າ: “ເຮົາກໍຈະປົກປ້ອງເຈົ້າໃຫ້ພົ້ນຈາກຊົ່ວໂມງແຫ່ງການທົດລອງທີ່ກຳລັງມາເຖິງທົ່ວທັງໂລກ” (ພຣະນິມິດ 3:10 LCV). ຖ້າພວກເຂົາໝັ້ນໃຈໄດ້ວ່າຄວາມບາບໄດ້ຮັບການອະໄພແລ້ວ ພວກເຂົາກໍພ້ອມທີ່ຈະປະເຊີນກັບການທໍລະມານ ຫຼື ຄວາມຕາຍ. ແຕ່ຖ້າປາກົດວ່າພວກເຂົາບໍ່ຄູ່ຄວນ ແລະ ເສຍຊີວິດຍ້ອນຄວາມບົກພ່ອງໃນອຸປະນິໄສຂອງຕົນເອງ ກໍຈະເປັນເຫດໃຫ້ພຣະນາມອັນບໍລິສຸດຂອງພຣະເຈົ້າຖືກໝິ່ນປະໝາດ. {GC 619.1}

## {GC 619.2}

ບໍ່ວ່າຈະຫັນໄປທາງໃດ ພວກເຂົາກໍໄດ້ຍິນສຽງແຜນການທໍລະຍົດ ແລະ ເຫັນການກະບົດທີ່ກຳລັງດຳເນີນຢູ່ຢ່າງແຂງຂັນ, ພວກເຂົາຈຶ່ງເກີດຄວາມປາຖະໜາອັນແຮງກ້າທີ່ຈະເຫັນການປະຖິ້ມຄວາມເຊື່ອທີ່ແຜ່ລາມນີ້ສິ້ນສຸດລົງ ແລະ ຄວາມຊົ່ວຮ້າຍຂອງຄົນອະທຳຈົບລົງ. ແຕ່ໃນຂະນະທີ່ພວກເຂົາອ້ອນວອນຂໍໃຫ້ພຣະເຈົ້າຢຸດຢັ້ງການກະທຳຂອງຜູ້ທີ່ກະບົດຕໍ່ພຣະອົງ. ພວກເຂົາຮູ້ສຶກຕຳນິຕົນເອງຢ່າງສຸດເຊິ່ງທີ່ບໍ່ມີກຳລັງພຽງພໍທີ່ຈະຕ້ານທານ ແລະ ຢັບຢັ້ງກະແສຄວາມຊົ່ວຮ້າຍທີ່ໄຫຼບ່າ. ຄົນຂອງພຣະເຈົ້າຮູ້ສຶກວ່າຖ້າເຂົາໄດ້ອຸທິດກຳລັງຄວາມສາມາດທັງໝົດໃນການຮັບໃຊ້ພຣະຄຣິສຕະຫຼອດມາ ແລະ ເຕີບໃຫຍ່ຂຶ້ນໃນຄວາມເຊື່ອເປັນລຳດັບ, ກອງກຳລັງຂອງຊາຕານກໍຈະມີອຳນາດໜ້ອຍລົງໃນການຕໍ່ສູ້ກັບພວກເຂົາ. {GC 619.2}

## {GC 619.3}

ພວກເຂົາຖ່ອມຕົວລົງຕໍ່ພຣະພັກພຣະເຈົ້າ ແລະ ທູນພຣະອົງວ່າທີ່ຜ່ານມາພວກເຂົາໄດ້ກັບໃຈຈາກຄວາມບາບອັນຫຼວງຫຼາຍຂອງຕົນແລ້ວ ຈາກນັ້ນກໍທວນພຣະສັນຍາຂອງພຣະຜູ້ຊ່ວຍໃຫ້ລອດທີ່ວ່າ: “ໃຫ້ເຂົາເກາະຢູ່ກັບກຳລັງຂອງເຮົາເພື່ອໃຫ້ເຂົາທຳສັນຕິພາບກັບເຮົາ ແລ້ວເຂົາຈະທຳສັນຕິພາບກັບເຮົາ.” (ເອຊາຢາ 27:5 TKJV). ເຖິງແມ່ນວ່າຄຳອະທິຖານຂອງພວກເຂົາບໍ່ໄດ້ຮັບຄຳຕອບໃນທັນທີກໍຕາມ, ຄວາມເຊື່ອຂອງພວກເຂົາກໍບໍ່ໄດ້ຫວັ່ນໄຫວ. ພວກເຂົາກຳລັງປະສົບກັບຄວາມທຸກໃຈ, ຄວາມຢ້ານກົວ ແລະ ຄວາມລຳບາກຢ່າງສຸດເຊິ່ງ, ແຕ່ພວກເຂົາກໍຍັງສືບຕໍ່ອະທິຖານໂດຍບໍ່ຢຸດບໍ່ເຊົາ ແລະ ຍຶດໝັ້ນໃນຣິດອຳນາດຂອງພຣະເຈົ້າ ເໝືອນດັ່ງທີ່ຢາໂຄບໄດ້ຍຶດທູດສະຫວັນໄວ້ໝັ້ນ ໂດຍກ່າວວ່າ: “ຂ້ານ້ອຍຈະບໍ່ໃຫ້ທ່ານໄປກ່ອນທ່ານໄດ້ອວຍພອນໃຫ້ຂ້ານ້ອຍ.” (ປະຖົມມະການ 32:26 ສະບັບລາວບູຮານ). {GC 619.3}

## {GC 620.1}

ຖ້າຢາໂຄບບໍ່ໄດ້ກັບໃຈຈາກຄວາມບາບໃນການຫຼອກເອົາສິດທິລູກກົກ, ພຣະເຈົ້າກໍຄົງບໍ່ຮັບຟັງຄຳອະທິຖານຂອງເພິ່ນ ແລະ ຄົງບໍ່ໄວ້ຊີວິດຂອງເພິ່ນດ້ວຍພຣະເມດຕາ. ໃນເວລາແຫ່ງຄວາມທຸກຍາກລຳບາກນັ້ນກໍເຊັ່ນດຽວກັນ ຖ້າໄພ່ພົນຂອງພຣະເຈົ້າຍັງມີຄວາມບາບທີ່ບໍ່ໄດ້ສາລະພາບ ຄວາມບາບເຫຼົ່ານັ້ນກໍຈະເຮົດໃຫ້ພວກເຂົາບໍ່ສາມາດທົນຕໍ່ຄວາມຢ້ານກົວ ແລະ ຄວາມທຸກໃຈໄດ້. ຄວາມສິ້ນຫວັງຈະທຳລາຍຄວາມເຊື່ອ ແລະ ພວກເຂົາຈະບໍ່ກ້າອ້ອນວອນຂໍການຊ່ວຍກູ້ຈາກພຣະເຈົ້າ. ແຕ່ເຖິງແມ່ນວ່າພວກເຂົາຈະຮູ້ສຶກຢ່າງເລິກເຊິ່ງວ່າຕົນບໍ່ຄູ່ຄວນ, ພວກເຂົາກໍບໍ່ມີຄວາມຜິດບາບເຊື່ອງຊ້ອນໄວ້ທີ່ຈະຕ້ອງເປີດເຜີຍ. ຄວາມບາບຂອງພວກເຂົາໄດ້ເຂົ້າສູ່ການພິພາກສາໄປລ່ວງໜ້າ ແລະ ຖືກລຶບລ້າງໄປແລ້ວ ຈົນພວກເຂົາບໍ່ສາມາດລະນຶກເຖິງມັນໄດ້ອີກ. {GC 620.1}

## {GC 620.2}

ຊາຕານຊັກຈູງຫຼາຍຄົນໃຫ້ເຊື່ອວ່າ ພຣະເຈົ້າຈະເບິ່ງຂ້າມຄວາມບໍ່ສັດຊື່ຂອງພວກເຂົາໃນເລື່ອງເລັກໆ ນ້ອຍໆ ແຫ່ງຊີວິດ. ແຕ່ພຣະອົງຊົງສະແດງໃຫ້ເຫັນຜ່ານການປະຕິບັດຕໍ່ຢາໂຄບວ່າ ພຣະອົງຈະບໍ່ອະນຸຍາດ ຫຼື ຍອມໃຫ້ມີຄວາມຊົ່ວຮ້າຍບໍ່ວ່າໃນກໍລະນີໃດ. ທຸກຄົນທີ່ພະຍາຍາມຫາຂໍ້ແກ້ຕົວ ຫຼື ປົກປິດຄວາມບາບຂອງຕົນ ແລະ ປ່ອຍໃຫ້ມັນຄົງຢູ່ໃນປື້ມບັນທຶກແຫ່ງສະຫວັນ ໂດຍບໍ່ຍອມສາລະພາບ ແລະ ບໍ່ໄດ້ຮັບການອະໄພ ກໍຈະພ່າຍແພ້ຕໍ່ຊາຕານ. ຍິ່ງການອວດອ້າງ ແລະ ຕຳແໜ່ງຂອງພວກເຂົາມີກຽດສູງເທົ່າໃດ ການກະທຳຂອງພວກເຂົາກໍຍິ່ງເປັນທີ່ໜ້າລັງກຽດສຳລັບພຣະເຈົ້າເທົ່ານັ້ນ ແລະ ຊາຕານກໍຍິ່ງແນ່ໃຈໃນໄຊຊະນະຫຼາຍຂຶ້ນຕາມລຳດັບ. ຜູ້ທີ່ຊັກຊ້າໃນການກຽມພ້ອມສຳລັບວັນຂອງພຣະເຈົ້າຈະບໍ່ສາມາດກຽມພ້ອມໄດ້ໃນເວລາແຫ່ງຄວາມທຸກຍາກລຳບາກ ຫຼື ໃນເວລາໃດໆ ຫຼັງຈາກນັ້ນ. ບໍ່ມີຄວາມຫວັງຫຍັງເລີຍສຳລັບຄົນເຊັ່ນນັ້ນ. {GC 620.2}

## {GC 620.3}

ຜູ້ທີ່ອ້າງໂຕເປັນຄຣິສຕຽນແຕ່ບໍ່ໄດ້ກຽມພ້ອມສຳລັບການຕໍ່ສູ້ຄັ້ງສຸດທ້າຍອັນໜ້າຢ້ານກົວນັ້ນ ກໍຈະສາລະພາບຄວາມບາບດ້ວຍຄວາມສິ້ນຫວັງ ແລະ ດ້ວຍຖ້ອຍຄຳທີ່ເຕັມໄປດ້ວຍຄວາມເຈັບປວດ ໃນຂະນະທີ່ຄົນຊົ່ວພາກັນຊົມຊື່ນຍິນດີຕໍ່ຄວາມທຸກລຳບາກຂອງພວກເຂົາ. ການສາລະພາບບາບແບບນີ້ກໍຄ້າຍຄືກັບການສາລະພາບຂອງເອຊາວ ແລະ ຢູດາ. ຜູ້ທີ່ສາລະພາບເຊັ່ນນີ້ເສຍໃຈກັບໝາກຜົນທີ່ເກີດຈາກການລະເມີດພຣະບັນຍັດເທົ່ານັ້ນ ແຕ່ບໍ່ໄດ້ເສຍໃຈກັບຄວາມຜິດບາບຂອງຕົນ. ພວກເຂົາບໍ່ໄດ້ສຳນຶກຜິດຢ່າງແທ້ຈິງ ແລະ ບໍ່ໄດ້ກຽດຊັງຄວາມຊົ່ວຮ້າຍເລີຍ. ພວກເຂົາຍອມຮັບຄວາມບາບຂອງຕົນຍ້ອນຢ້ານການລົງໂທດເທົ່ານັ້ນ. ແທ້ຈິງແລ້ວ ພວກເຂົາກໍຄືກັນກັບກະສັດຟາໂຣໃນສະໄໝກ່ອນ ຄືຖ້າຫາກການພິພາກສາຖືກຍົກເລີກ ພວກເຂົາກໍຈະກັບໄປຕໍ່ຕ້ານສະຫວັນອີກຄືເກົ່າ. {GC 620.3}

## {GC 621.1}

ປະຫວັດຂອງຢາໂຄບເປັນຫຼັກຖານຢັ້ງຢືນວ່າ ພຣະເຈົ້າຈະບໍ່ປະຖິ້ມຜູ້ທີ່ຖືກຫຼອກລວງ, ຖືກລໍ້ລວງ ແລະ ຖືກທໍລະຍົດຈົນເຮັດບາບ ແຕ່ໄດ້ກັບໃຈມາຫາພຣະອົງດ້ວຍຄວາມຈິງໃຈ. ໃນຂະນະທີ່ຊາຕານພະຍາຍາມທຳລາຍຄົນກຸ່ມນີ້, ພຣະເຈົ້າຈະສົ່ງທູດສະຫວັນມາປອບໃຈ ແລະ ປົກປ້ອງພວກເຂົາໃນຍາມອັນຕະລາຍ. ຊາຕານມຸ້ງໝັ້ນໂຈມຕີຢ່າງຮຸນແຮງ, ການຫຼອກລວງຂອງມັນໜ້າຢ້ານກົວ, ແຕ່ພຣະເຈົ້າຊົງເຝົ້າເບິ່ງໄພ່ພົນຂອງພຣະອົງ ແລະ ຊົງຮັບຟັງສຽງຮ້ອງທູນຂອງພວກເຂົາ. ມີຄວາມທຸກທໍລະມານຢ່າງໃຫຍ່ຫຼວງ, ໄຟໃນເຕົາຫຼອມເບິ່ງຄືຈະເຜົາໄໝ້ພວກເຂົາ, ແຕ່ພຣະອົງຜູ້ຊົງຫຼໍ່ຫຼອມນັ້ນຈະຊົງນຳພວກເຂົາອອກມາເໝືອນດັ່ງຄຳທີ່ຜ່ານການຫຼໍ່ຫຼອມດ້ວຍໄຟ. ຄວາມຮັກຂອງພຣະເຈົ້າທີ່ມີຕໍ່ລູກທັງຫຼາຍຂອງພຣະອົງໃນຊ່ວງເວລາແຫ່ງການທົດລອງອັນຮຸນແຮງທີ່ສຸດນັ້ນ ກໍຍັງເຂັ້ມແຂງ ແລະ ອ່ອນໂຍນເໝືອນດັ່ງໃນຍາມທີ່ພວກເຂົາຮຸ່ງເຮືອງທີ່ສຸດ. ແຕ່ພວກເຂົາຈຳເປັນຕ້ອງຜ່ານເຂົ້າໄປໃນເຕົາໄຟ, ຄວາມເປັນຊາວໂລກຂອງພວກເຂົາຕ້ອງຖືກເຜົາໄໝ້ໃຫ້ໝົດໄປ ເພື່ອພາບລັກຂອງພຣະຄຣິສຈະໄດ້ສະທ້ອນອອກມາຢ່າງສົມບູນ. {GC 621.1}

## {GC 621.2}

ໃນຊ່ວງເວລາແຫ່ງຄວາມທຸກຍາກລຳບາກ ແລະ ຄວາມໂສກເສົ້າທີ່ຈະມາເຖິງນັ້ນ ພວກເຮົາຈະຕ້ອງມີຄວາມເຊື່ອທີ່ທົນຕໍ່ຄວາມເມື່ອຍລ້າ, ການລໍຖ້າ ແລະ ຄວາມຫິວ ເປັນຄວາມເຊື່ອທີ່ຈະບໍ່ທໍ້ຖອຍເຖິງແມ່ນວ່າຈະຖືກທົດສອບຢ່າງໜັກ. ພຣະເຈົ້າຊົງມອບເວລາແຫ່ງພຣະກະລຸນາເພື່ອໃຫ້ທຸກຄົນກຽມພ້ອມສຳລັບເວລາແຫ່ງຄວາມທຸກນັ້ນ. ຢາໂຄບໄດ້ຮັບໄຊຊະນະເພາະເພິ່ນຕັ້ງໃຈແນ່ວແນ່ ແລະ ມີຄວາມບາກບັ່ນພາກພຽນ. ໄຊຊະນະຂອງເພິ່ນສະແດງໃຫ້ເຫັນເຖິງພະລັງຂອງການອະທິຖານທີ່ບໍ່ຍອມເລີກລົ້ມ. ທຸກຄົນທີ່ຍຶດໝັ້ນໃນພຣະສັນຍາຂອງພຣະເຈົ້າເໝືອນດັ່ງຢາໂຄບ ແລະ ມີຄວາມຕັ້ງໃຈພາກພຽນເໝືອນດັ່ງເພິ່ນ ກໍຈະປະສົບຜົນສຳເລັດຄືກັນກັບເພິ່ນ. ຜູ້ທີ່ບໍ່ຍອມປະຕິເສດຕົນເອງ, ບໍ່ຍອມທູນຂໍພຣະພອນຈາກພຣະເຈົ້າດ້ວຍຄວາມທຸກໃຈ ແລະ ຄວາມຈິງໃຈເປັນເວລາດົນນານ ກໍຈະບໍ່ໄດ້ຮັບພຣະພອນນັ້ນ. ມີໜ້ອຍຄົນທີ່ເຂົ້າໃຈຄຳວ່າ “ການຕໍ່ສູ້ກັບພຣະເຈົ້າ!” ມີໜ້ອຍຄົນທີ່ເຄີຍສະແຫວງຫາພຣະເຈົ້າດ້ວຍຄວາມປາຖະໜາອັນແຮງກ້າຈົນໃຊ້ພະລັງທັງໝົດທີ່ມີຢູ່. ເມື່ອຄື້ນແຫ່ງຄວາມສິ້ນຫວັງທີ່ບໍ່ອາດຈະພັນລະນາເປັນຄຳເວົ້າໄດ້ໄດ້ຖ້ວມທັບຜູ້ທີ່ອ້ອນວອນນັ້ນ, ມີຈັກຄົນທີ່ຈະຍຶດໝັ້ນໃນພຣະສັນຍາຂອງພຣະເຈົ້າດ້ວຍຄວາມເຊື່ອທີ່ບໍ່ຫວັ່ນໄຫວ. {GC 621.2}

## {GC 622.1}

ຜູ້ທີ່ມີຄວາມເຊື່ອພຽງເລັກນ້ອຍໃນປະຈຸບັນແມ່ນກຸ່ມຄົນທີ່ມີຄວາມສ່ຽງຫຼາຍທີ່ສຸດທີ່ຈະຫຼົງຕາມການຫຼອກລວງຂອງຊາຕານ ແລະ ກົດໝາຍທີ່ບັງຄັບຈິດສຳນຶກ. ເຖິງແມ່ນວ່າອາດຈະຜ່ານພົ້ນການທົດສອບໄດ້ກໍຕາມ ແຕ່ໃນຊ່ວງເວລາແຫ່ງຄວາມທຸກຍາກລຳບາກພວກເຂົາຈະຈົມລົງສູ່ຄວາມທຸກໂສກເສົ້າທີ່ເລິກເຊິ່ງກວ່າ ເພາະພວກເຂົາບໍ່ເຄີຍຝຶກນິໄສໃນການໄວ້ວາງໃຈພຣະເຈົ້າ. ບົດຮຽນແຫ່ງຄວາມເຊື່ອທີ່ພວກເຂົາໄດ້ລະເລີຍມານັ້ນ ຈະຕ້ອງໄດ້ຮຽນພາຍໃຕ້ແຮງກົດດັນອັນໜ້າຢ້ານກົວຂອງຄວາມທໍ້ແທ້ໃຈ. {GC 622.1}

## {GC 622.2}

ພວກເຮົາຄວນຮູ້ຈັກພຣະເຈົ້າໃຫ້ດີຂຶ້ນດ້ວຍການພິສູດພຣະສັນຍາຂອງພຣະອົງ. ເຫຼົ່າທູດສະຫວັນບັນທຶກທຸກຄຳອະທິຖານທີ່ທູນຂໍດ້ວຍຄວາມຮ້ອນຮົນຈາກໃຈຈິງ. ພວກເຮົາຄວນຍອມສະຫຼະຄວາມສຸກສ່ວນຕົວແທນທີ່ຈະລະເລີຍການສາມະຄີທຳກັບພຣະເຈົ້າ. ການດຳລົງຊີວິດຢ່າງທຸກຍາກລຳບາກທີ່ສຸດ ແລະ ການປະຕິເສດຕົນເອງຢ່າງເລິກເຊິ່ງ ແຕ່ໄດ້ຮັບຄວາມໂປດປານຈາກພຣະອົງ ກໍຍັງດີກວ່າມີຊັບສິນ ກຽດຕິຍົດ ຄວາມສະດວກສະບາຍ ແລະ ມິດຕະພາບໂດຍປາດສະຈາກພຣະອົງ. ພວກເຮົາຕ້ອງຈັດສັນເວລາໄວ້ເພື່ອການອະທິຖານ. ຖ້າພວກເຮົາປ່ອຍໃຫ້ຈິດໃຈຈົດຈໍ່ກັບສິ່ງຝ່າຍໂລກ, ພຣະເຈົ້າອາດຈະໃຫ້ເວລາແກ່ເຮົາໂດຍການເອົາສິ່ງທີ່ເຮົານັບຖືເໝືອນເປັນຮູບເຄົາລົບອອກໄປ ເຊັ່ນ: ເງິນຄຳ, ເຮືອນຊານ ແລະ ໄຮ່ນາຂອງພວກເຮົາ. {GC 622.2}

## {GC 622.3}

ຊາວໜຸ່ມຈະບໍ່ຖືກຊັກຈູງໄປສູ່ການເຮັດບາບ ຖ້າພວກເຂົາປະຕິເສດທີ່ຈະຍ່າງໄປໃນທາງອື່ນນອກຈາກທາງທີ່ພວກເຂົາສາມາດຂໍພຣະພອນຈາກພຣະເຈົ້າ. ຖ້າຜູ້ປະກາດຂ່າວຕັກເຕືອນຊາວໂລກເປັນຄັ້ງສຸດທ້າຍ ຈະອະທິຖານຂໍພຣະພອນຈາກພຣະເຈົ້າ ບໍ່ແມ່ນດ້ວຍຄວາມເຢັນຊາ ເມີນເສີຍ ຫຼື ຂີ້ຄ້ານ ແຕ່ດ້ວຍຄວາມຮ້ອນຮົນ ແລະ ຄວາມເຊື່ອຄືກັນກັບຢາໂຄບ, ພວກເຂົາຈະພົບວ່າມີຫຼາຍຄັ້ງທີ່ສາມາດເວົ້າໄດ້ວ່າ: “ຂ້ອຍໄດ້ເຫັນພຣະເຈົ້າຕໍ່ໜ້າຕໍ່ຕາ ແລະຂ້ອຍຍັງບໍ່ຕາຍ.” (ປະຖົມມະການ 32:30). ສະຫວັນຈະຖືວ່າພວກເຂົາເປັນດັ່ງເຈົ້າຊາຍ ຜູ້ມີໄຊຊະນະກັບພຣະເຈົ້າ ແລະ ມະນຸດ. {GC 622.3}

## {GC 622.4}

“ຈະມີການລຳບາກໜັກເກີດຂື້ນຢ່າງບໍ່ເຄີຍມີມາ” (ດານີເອນ 12:1). ເວລານັ້ນໃກ້ຈະມາເຖິງພວກເຮົາແລ້ວ. ພວກເຮົາຈະຕ້ອງມີປະສົບການກັບພຣະເຈົ້າທີ່ພວກເຮົາຍັງບໍ່ມີໃນປັດຈຸບັນ ເຊິ່ງຫຼາຍຄົນກໍຂີ້ຄ້ານເກີນໄປທີ່ຈະສະແຫວງຫາ. ຕາມປົກກະຕິແລ້ວ ຄວາມກັງວົນກ່ຽວກັບສິ່ງທີ່ຈະເກີດຂຶ້ນມັກຈະຮ້າຍແຮງກວ່າເຫດການຕົວຈິງ ແຕ່ບໍ່ແມ່ນໃນກໍລະນີຂອງວິກິດການທີ່ຈະມາເຖິງນີ້. ການບັນລະຍາຍທີ່ຊັດເຈນທີ່ສຸດກໍຍັງບໍ່ສາມາດສະແດງໃຫ້ເຫັນຄວາມຮ້າຍແຮງຂອງເຫດການທີ່ຈະເກີດຂຶ້ນ. ໃນຍາມທົດສອບນັ້ນ ທຸກຄົນຈະຕ້ອງຢືນຢູ່ຕໍ່ພຣະພັກພຣະເຈົ້າດ້ວຍລຳພັງຕົນເອງ. “ເຖິງແມ່ນວ່າໂນອາ, ດານີເອນ ແລະ ໂຢບໄດ້ອາໄສຢູ່ທີ່ນັ້ນກໍຕາມ; ອົງພຣະຜູ້ເປັນເຈົ້າ ພຣະເຈົ້າກ່າວວ່າເຮົາມີຊີວິດຢູ່ຢ່າງແນ່ແທ້ສັນໃດ ພວກເຂົາກໍບໍ່ສາມາດຊ່ວຍແມ່ນແຕ່ຊີວິດລູກຂອງພວກເຂົາເອງໄດ້ສັນນັ້ນ. ຄຸນງາມຄວາມດີຂອງພວກເຂົາຈະຊ່ວຍຊີວິດຂອງພວກເຂົາເອງເທົ່ານັ້ນໄດ້.” (ເອເຊກຽນ 14:20). {GC 622.4}

## {GC 623.1}

ໃນເວລານີ້ຂະນະທີ່ມະຫາປະໂຣຫິດຜູ້ຍິ່ງໃຫຍ່ກຳລັງເຮັດການລຶບລ້າງຄວາມຜິດບາບເພື່ອພວກເຮົາຢູ່ນັ້ນ, ພວກເຮົາຄວນສະແຫວງຫາທີ່ຈະເປັນຄົນສົມບູນດີພ້ອມໃນພຣະຄຣິສ. ພຣະຜູ້ຊ່ວຍໃຫ້ລອດຂອງພວກເຮົາບໍ່ເຄີຍຍອມແພ້ຕໍ່ການທົດລອງ ແມ່ນແຕ່ໃນຄວາມຄິດ. ເມື່ອຊາຕານພົບຈຸດອ່ອນໃນຈິດໃຈຂອງມະນຸດທີ່ມັນສາມາດເຂົ້າຄອບງຳ ເຊັ່ນ ຄວາມປາຖະໜາໃນຄວາມບາບ, ມັນກໍຈະໃຊ້ຈຸດອ່ອນນັ້ນໃນການທົດລອງ. ແຕ່ພຣະຄຣິສຊົງກ່າວກ່ຽວກັບພຣະອົງເອງວ່າ: “ຜູ້ປົກຄອງໂລກນີ້ກຳລັງມາ ຜູ້ນັ້ນບໍ່ມີສິດອຳນາດເໜືອເຮົາ.” (ໂຢຮັນ 14:30). ຊາຕານບໍ່ພົບສິ່ງໃດໃນພຣະບຸດຂອງພຣະເຈົ້າທີ່ຈະຊ່ວຍໃຫ້ມັນໄດ້ຮັບໄຊຊະນະ. ພຣະອົງໄດ້ຮັກສາພຣະບັນຍັດຂອງພຣະບິດາ ແລະ ບໍ່ມີຄວາມບາບໃນພຣະອົງທີ່ຊາຕານຈະໃຊ້ປະໂຫຍດໄດ້. ນີ້ແມ່ນສະພາບທີ່ຕ້ອງມີໃນຜູ້ທີ່ຈະຢືນຢູ່ໄດ້ໃນຍາມທຸກຍາກລຳບາກອັນຍິ່ງໃຫຍ່ນັ້ນ. {GC 623.1}

## {GC 623.2}

ຊີວິດນີ້ແຫຼະ ທີ່ພວກເຮົາຕ້ອງແຍກຕົວອອກຈາກຄວາມບາບ ໂດຍຄວາມເຊື່ອໃນພຣະໂລຫິດຂອງພຣະຄຣິສທີ່ລຶບລ້າງຄວາມບາບ. ພຣະຜູ້ຊ່ວຍໃຫ້ລອດຜູ້ປະເສີດຊົງເຊື້ອເຊີນໃຫ້ພວກເຮົາຕິດສະໜິດກັບພຣະອົງ, ໃຫ້ຮັບເອົາກຳລັງຂອງພຣະອົງມາເສີມຄວາມອ່ອນແອຂອງພວກເຮົາ, ໃຫ້ຮັບເອົາພຣະປັນຍາມາເຕີມເຕັມຄວາມໂງ່ຈ້າ, ແລະ ໃຫ້ຮັບເອົາຄວາມດີຄວາມຊອບຂອງພຣະອົງມາປົກຄວາມບໍ່ຄູ່ຄວນຂອງພວກເຮົາ. ພວກເຮົາຄວນຮຽນຮູ້ເຖິງຄວາມອ່ອນສຸພາບ ແລະ ຄວາມນອບນ້ອມຖ່ອມຕົນຂອງພຣະເຢຊູຜ່ານການຊົງນຳຂອງພຣະເຈົ້າ. ອົງພຣະຜູ້ເປັນເຈົ້າບໍ່ໄດ້ຊົງນຳພາພວກເຮົາໄປຕາມທາງສະດວກສະບາຍທີ່ພວກເຮົາມັກ ແຕ່ຊົງພາໄປຕາມທາງທີ່ນຳໄປສູ່ຈຸດປະສົງອັນແທ້ຈິງຂອງຊີວິດ. ຂຶ້ນຢູ່ກັບພວກເຮົາທີ່ຈະຮ່ວມມືກັບວິທີການທີ່ພຣະເຈົ້າຊົງໃຊ້ໃນການປັບປ່ຽນອຸປະນິໄສຂອງພວກເຮົາໃຫ້ເປັນໄປຕາມແບບຢ່າງຂອງພຣະອົງ. ທຸກຄົນທີ່ລະເລີຍ ຫຼື ເລື່ອນວຽກນີ້ອອກໄປ ຈະຕ້ອງພົບກັບອັນຕະລາຍອັນໜ້າຢ້ານຕໍ່ຈິດວິນຍານຂອງຕົນ. {GC 623.2}

## {GC 623.3}

ໃນນິມິດ ອັກຄະສາວົກໂຢຮັນໄດ້ຍິນສຽງດັງຈາກສະຫວັນປະກາດວ່າ: “ວິບັດແກ່ແຜ່ນດິນໂລກ ແລະ ທະເລ, ເພາະວ່າມານຮ້າຍໄດ້ລົງໄປຫາພວກເຈົ້າແລ້ວ! ມັນເຕັມດ້ວຍຄວາມຄຽດແຄ້ນ, ເພາະມັນຮູ້ວ່າເວລາຂອງມັນມີໜ້ອຍ.” (ພຣະນິມິດ 12:12 LCV). ຍ້ອນເຫດການອັນໜ້າຢ້ານກົວທີ່ສຸດ ຈຶ່ງເຮັດໃຫ້ມີສຽງເຕືອນຈາກສະຫວັນເຊັ່ນນີ້. ເວລາຂອງຊາຕານຍິ່ງເຫຼືອໜ້ອຍເທົ່າໃດ ຄວາມໂກດແຄ້ນຂອງມັນກໍຍິ່ງເພິ່ນຂຶ້ນເທົ່ານັ້ນ. ການຫຼອກລວງກັບການທຳລາຍຂອງມັນຈະທະວີຄວາມຮຸນແຮງຢ່າງເຕັມທີ່ໃນເວລາແຫ່ງຄວາມທຸກຍາກລຳບາກ. {GC 623.3}

## {GC 624.1}

ໃນບໍ່ຊ້າຈະມີເຫດການເໜືອທຳມະຊາດອັນໜ້າຢ້ານກົວປາກົດຂຶ້ນໃນທ້ອງຟ້າ ເພື່ອສະແດງຣິດອຳນາດຂອງຜີມານໃນການເຮັດການອັດສະຈັນ. ວິນຍານຊົ່ວຈະອອກໄປຫາກະສັດທັງຫຼາຍທົ່ວໃຕ້ຟ້າ ແລະ ມະນຸດສະໂລກທັງປວງ ເພື່ອເຮັດໃຫ້ພວກເຂົາຫຼົງການຫຼອກລວງຢ່າງດິ້ນບໍ່ຫຼຸດ ແລະ ເພື່ອຊັກຈູງໃຫ້ເຂົ້າຮ່ວມກັບຊາຕານໃນການຕໍ່ສູ້ກັບການປົກຄອງແຫ່ງສະຫວັນເປັນຄັ້ງສຸດທ້າຍ. ທັງຜູ້ປົກຄອງ ແລະ ປະຊາຊົນຈະຫຼົງເຊື່ອການຫຼອກລວງເຫຼົ່ານີ້. ຈະມີບາງຄົນອອກມາອ້າງວ່າຕົນເປັນພຣະຄຣິສ ແລະ ຈະຮຽກຮ້ອງໃຫ້ຄົນນະມັດສະການຕົນເໝືອນດັ່ງພຣະຜູ້ຊ່ວຍໃຫ້ລອດ. ພວກເຂົາຈະເຮັດການອັດສະຈັນດ້ວຍການປິ່ນປົວພະຍາດ ແລະ ຈະອ້າງວ່າຕົນໄດ້ຮັບການເປີດເຜີຍຈາກສະຫວັນເຊິ່ງຂັດແຍ້ງກັບພຣະຄຳພີ. {GC 624.1}

## {GC 624.2}

## {GC 624.2}

ໃນບົດສຸດທ້າຍແຫ່ງການຫຼອກລວງອັນຍິ່ງໃຫຍ່ນີ້ ຊາຕານຈະປອມຕົວເປັນພຣະຄຣິສ. ຄຣິສຕະຈັກທັງຫຼາຍໄດ້ປະກາດມາເປັນເວລາດົນນານວ່າການສະເດັດມາຂອງພຣະຜູ້ໄຖ່ແມ່ນຄວາມຫວັງສູງສຸດຂອງຕົນ. ບັດນີ້ຊາຕານຈະເຮັດໃຫ້ເບິ່ງຄືວ່າພຣະຄຣິສໄດ້ສະເດັດມາແລ້ວ. ໃນຫຼາຍແຫ່ງທົ່ວໂລກ ຊາຕານຈະປາກົດຕົວໃຫ້ມະນຸດເຫັນໃນລັກສະນະຜູ້ຍິ່ງໃຫຍ່ທີ່ມີຣັດສະໝີພາບເຮືອງຮອງ ຄືກັນກັບລັກສະນະຂອງພຣະບຸດຂອງພຣະເຈົ້າທີ່ໂຢຮັນໄດ້ບັນລະຍາຍໄວ້ໃນພຣະທຳພຣະນິມິດ (ເບິ່ງ ພຣະນິມິດ 1:13-15). ແສງຣັດສະໝີຂອງມັນສະຫວ່າງສະໄຫວກວ່າທຸກສິ່ງທີ່ຕາມະນຸດເຄີຍເຫັນມາ. ສຽງໂຮຮ້ອງແຫ່ງໄຊຊະນະດັງກ້ອງໄປວ່າ: “ພຣະຄຣິສສະເດັດມາແລ້ວ! ພຣະຄຣິສສະເດັດມາແລ້ວ!” ຜູ້ຄົນພາກັນກົ້ມຂາບໄຫວ້ມັນ ໃນຂະນະທີ່ມັນຍົກມືຂຶ້ນອວຍພອນພວກເຂົາ ຄືກັນກັບທີ່ພຣະຄຣິສໄດ້ອວຍພອນພວກສາວົກຂອງພຣະອົງເມື່ອຢູ່ໃນໂລກ. ສຽງຂອງມັນນຸ້ມນວນ ແລະ ມີທ່ວງທຳນອງອັນໜ້າຟັງ. ມັນປະກາດຄວາມຈິງອັນປະເສີດຈາກສະຫວັນດ້ວຍນ້ຳສຽງທີ່ອ່ອນໂຍນ ແລະ ເຕັມໄປດ້ວຍຄວາມເມດຕາ ເໝືອນກັບທີ່ພຣະຜູ້ໄຖ່ເຄີຍກ່າວໄວ້. ມັນປິ່ນປົວພະຍາດຂອງປະຊາຊົນ ແລ້ວໃນຖານະທີ່ສວມບົດບາດເປັນພຣະຄຣິສ ມັນອ້າງວ່າໄດ້ປ່ຽນວັນສະບາໂຕໄປເປັນວັນອາທິດ ແລະ ສັ່ງໃຫ້ທຸກຄົນຖືຮັກສາວັນທີ່ມັນອວຍພອນນັ້ນໃຫ້ເປັນວັນສັກສິດ. ມັນປະກາດວ່າຜູ້ທີ່ຍັງຖືວັນທີເຈັດເປັນວັນບໍລິສຸດນັ້ນກຳລັງໝິ່ນປະໝາດນາມຊື່ຂອງມັນ ໂດຍການບໍ່ຍອມເຊື່ອຟັງທູດຂອງມັນທີ່ຖືກສົ່ງໄປພ້ອມກັບຄວາມສະຫວ່າງ ແລະ ຄວາມຈິງ. ນີ້ແມ່ນການຫຼອກລວງທີ່ມີພະລັງອຳນາດຈົນເກືອບບໍ່ມີໃຜຕ້ານທານໄດ້. ຝູງຊົນນ້ອຍໃຫຍ່ພາກັນຫຼົງເຊື່ອມົນສະກົດເຫຼົ່ານີ້ ເໝືອນກັບຊາວຊາມາເຣຍທີ່ຖືກຊີໂມນໝໍເວດມົນຄາຖາຫຼອກລວງ. ພວກເຂົາເວົ້າວ່າ: “ຊາຍຜູ້ນີ້ເປັນຣິດອຳນາດຂອງພຣະເຈົ້າທີ່ເອີ້ນກັນວ່າມະຫິດທິຣິດ.” (ກິດຈະການ 8:10 LCV). {GC 624.2}

## {GC 625.1}

ແຕ່ໄພ່ພົນຂອງພຣະເຈົ້າຈະບໍ່ຖືກຫຼອກລວງ. ຄຳສອນຂອງພຣະຄຣິສປອມນີ້ບໍ່ສອດຄ່ອງກັບພຣະຄຳພີ. ມັນອວຍພອນຜູ້ທີ່ນະມັດສະການສັດຮ້າຍ ແລະ ຮູບຈຳລອງຂອງມັນ, ເຊິ່ງແມ່ນກຸ່ມດຽວກັນກັບທີ່ພຣະຄຳພີປະກາດວ່າ ຈະຕ້ອງຖືກຄວາມໂກດຮ້າຍຂອງພຣະເຈົ້າລົງໂທດໂດຍບໍ່ມີຄວາມປານີ. {GC 625.1}

## {GC 625.2}

ຍິ່ງໄປກວ່ານັ້ນ, ຊາຕານກໍບໍ່ໄດ້ຮັບອະນຸຍາດໃຫ້ປອມແປງການສະເດັດກັບມາຂອງພຣະຄຣິສ. ພຣະຜູ້ຊ່ວຍໃຫ້ລອດໄດ້ເຕືອນໄພ່ພົນຂອງພຣະອົງບໍ່ໃຫ້ຖືກຫຼອກລວງໃນເລື່ອງນີ້ ແລະ ຊົງທຳນວຍຢ່າງຈະແຈ້ງເຖິງລັກສະນະການສະເດັດມາຄັ້ງທີສອງຂອງພຣະອົງ. “ດ້ວຍວ່າ ຈະມີພຣະຄຣິສປອມ ແລະ ຜູ້ທຳນວາຍປອມປາກົດຂຶ້ນ ພວກເຂົາຈະສະແດງໝາຍສຳຄັນ ແລະ ການອັດສະຈັນອັນຍິ່ງໃຫຍ່ຫຼາຍປະການ, ຖ້າເປັນໄປໄດ້ຈະຫຼອກລວງແມ່ນແຕ່ຜູ້ທີ່ໄດ້ເລືອກໄວ້…ດັ່ງນັ້ນ ຖ້າມີຄົນບອກພວກເຈົ້າວ່າ, ‘ເພິ່ນຢູ່ທີ່ນັ້ນໃນຖິ່ນແຫ້ງແລ້ງກັນດານ’ ຢ່າໄດ້ອອກໄປທີ່ນັ້ນ ຫຼື ມີຄົນບອກວ່າ, ‘ເພິ່ນຢູ່ທີ່ນີ້ໃນຫ້ອງດ້ານໃນ’ ກໍຢ່າໄດ້ເຊື່ອ. ດ້ວຍວ່າ ຟ້າແມບເຫຼື້ອມອອກມາຈາກທິດຕາເວັນອອກເບິ່ງເຫັນໄດ້ແມ່ນແຕ່ຢູ່ທິດຕາເວັນຕົກຢ່າງໃດ ການມາຂອງບຸດມະນຸດກໍຈະເປັນຢ່າງນັ້ນ.” (ມັດທາຍ 24:24–27 LCV; ເບິ່ງ ຂໍ້ 31; 25:31; ພຣະນິມິດ 1:7; 1 ເທສະໂລນິກ 4:16, 17). ລັກສະນະຂອງການສະເດັດມານີ້ບໍ່ສາມາດປອມແປງໄດ້. ມັນຈະເປັນເຫດການທີ່ປະຈັກແຈ້ງແກ່ມະນຸດທຸກຄົນ. {GC 625.2}

## {GC 625.3}

ມີແຕ່ຜູ້ທີ່ໄດ້ສຶກສາພຣະຄຳພີຢ່າງພາກພຽນ ແລະ ມີຈິດໃຈຮັກຄວາມຈິງເທົ່ານັ້ນ ຈຶ່ງຈະພົ້ນຈາກການຫຼອກລວງອັນຍິ່ງໃຫຍ່ທີ່ຄອບງຳມະນຸດສະໂລກ. ພຣະຄຳພີຈະຊ່ວຍພວກເຂົາໃຫ້ຈັບຜິດຜູ້ຫຼອກລວງໄດ້ເຖິງແມ່ນວ່າມັນຈະປອມຕົວມາກໍຕາມ. ເວລາແຫ່ງການທົດສອບຈະມາເຖິງທຸກຄົນ ແລະ ຄຣິສຕຽນແທ້ຈະຖືກເປີດເຜີຍໃຫ້ເຫັນຜ່ານການທົດລອງທີ່ຄັດເລືອກນີ້. ໃນປັດຈຸບັນຄົນຂອງພຣະເຈົ້າໄດ້ຢືນຢັດໝັ້ນຄົງໃນພຣະຄຳຂອງພຣະອົງຈົນບໍ່ຫວັ່ນໄຫວຕໍ່ສິ່ງທີ່ຕາເຫັນ ແລະ ຫູໄດ້ຍິນຫຼືບໍ່? ໃນຍາມວິກິດນັ້ນ ພວກເຂົາຈະຢຶດໝັ້ນໃນພຣະຄຳພີພຽງຢ່າງດຽວເທົ່ານັ້ນຫຼືບໍ່? ຊາຕານຈະພະຍາຍາມທຸກວິທີທາງເພື່ອຂັດຂວາງບໍ່ໃຫ້ພວກເຂົາກຽມພ້ອມສຳລັບວັນນັ້ນ. ມັນຈະຈັດວາງສະພາບການເພື່ອປິດກັ້ນທາງຂອງພວກເຂົາ, ໃຫ້ພວກເຂົາຫຼົງລະເລີງກັບຊັບສົມບັດທາງໂລກ, ເຮັດໃຫ້ພວກເຂົາແບກພາລະອັນໜັກໜ່ວງ ເພື່ອໃຫ້ຈິດໃຈຂອງພວກເຂົາເຕັມໄປດ້ວຍຄວາມກັງວົນໃນຊີວິດນີ້ ແລະ ວັນແຫ່ງການທົດລອງຈະມາເຖິງພວກເຂົາຢ່າງກະທັນຫັນເໝືອນຂະໂມຍ. {GC 625.3}

## {GC 626.1}

ບັນດາຜູ້ນຳປະເທດທີ່ນັບຖືສາສະໜາຄຣິສເປັນຫຼັກຈະປະກາດຕໍ່ຕ້ານຜູ້ທີ່ຖືຮັກສາພຣະບັນຍັດຂອງພຣະເຈົ້າ ແລະ ຈະຖອນການປົກປ້ອງຄຸ້ມຄອງອອກໄປຈາກພວກເຂົາ, ເຮັດໃຫ້ໄພ່ພົນຂອງພຣະເຈົ້າຖືກປ່ອຍໄວ້ໃນມືຂອງຜູ້ທີ່ຢາກທຳລາຍພວກເຂົາ. ເມື່ອນັ້ນຄົນຂອງພຣະເຈົ້າຈະໜີອອກຈາກເມືອງ ແລະ ຈາກຊຸມຊົນໝູ່ບ້ານ ແລ້ວຈະມາຮ່ວມຕົວກັນເປັນກຸ່ມ ອາໄສຢູ່ໃນບ່ອນຊອກຫຼີກທີ່ເປົ່າປ່ຽວທີ່ສຸດ. ຫຼາຍຄົນຈະພົບບ່ອນລີ້ໄພຕາມພູຜາ. ເໝືອນດັ່ງຄຣິສຕຽນຊາວໂວດົວ ພວກເຂົາຈະນະມັດສະການໃນທີ່ສູງຂອງແຜ່ນດິນໂລກ ແລະ ຈະຂອບພຣະຄຸນພຣະເຈົ້າສຳລັບ “ປ້ອມປ້ອງກັນອັນເຂັ້ມແຂງ.” (ເອຊາຢາ 33:16). ແຕ່ຫຼາຍຄົນຈາກທຸກຊົນຊາດ ທຸກຊົນຊັ້ນ ບໍ່ວ່າຈະເປັນຜູ້ມີກຽດ ຫຼື ຜູ້ຕ່ຳຕ້ອຍ ຄົນຮັ່ງມີ ຫຼື ຄົນຍາກຈົນ ຄົນຜິວດຳ ຫຼື ຄົນຜິວຂາວ ຈະຖືກຈັບມັດໄວ້ຢ່າງໂຫດຮ້າຍທີ່ສຸດ ແລະ ບໍ່ເປັນທຳ. ຜູ້ທີ່ພຣະເຈົ້າຊົງຮັກຈະຜ່ານວັນເວລາອັນເມື່ອຍລ້າຢ່າງຍາກລຳບາກ. ບາງຄົນຈະຖືກລ່າມໂສ້, ຖືກຂັງໄວ້ໃນຄຸກ ແລະ ຖືກຕັດສິນປະຫານຊີວິດ. ບາງຄົນເບິ່ງຄືຖືກປະໄວ້ໃຫ້ອຶດຕາຍໃນຄຸກມືດອັນເໝັນສົກກະປົກ. ບໍ່ມີຫູມະນຸດທີ່ຈະຮັບຟັງສຽງຮ້ອງຄວນຄາງຂອງພວກເຂົາ, ບໍ່ມີມະນຸດຄົນໃດທີ່ພ້ອມຈະຍື່ນມືອອກມາຊ່ວຍເຫຼືອພວກເຂົາ. {GC 626.1}

## {GC 626.2}

ໃນເວລາແຫ່ງການທົດລອງນີ້ ພຣະເຈົ້າຈະຊົງລືມໄພ່ພົນຂອງພຣະອົງບໍ? ພຣະອົງບໍ່ໄດ້ລືມໂນອາຜູ້ສັດຊື່ເມື່ອພຣະອົງຊົງລົງໂທດຊາວໂລກໃນສະໄໝນັ້ນ. ພຣະອົງບໍ່ໄດ້ລືມໂລດເມື່ອໄຟຈາກສະຫວັນຕົກລົງມາເຜົາຜານເມືອງໂຊໂດມກັບເມືອງອື່ນໃນທົ່ງພຽງ. ພຣະອົງບໍ່ໄດ້ລືມໂຢເຊັບເມື່ອເພິ່ນຖືກອ້ອມຮອບດ້ວຍຄົນທີ່ຂາບໄຫວ້ຮູບເຄົາລົບໃນປະເທດເອຢິບ. ພຣະອົງບໍ່ໄດ້ລືມເອລີຢາເມື່ອເຢເຊເບນສາບານວ່າຈະເຮັດກັບເພິ່ນຄືກັນກັບພວກຜູ້ທຳນວາຍຂອງພະບາອານ. ພຣະອົງບໍ່ໄດ້ລືມເຢເຣມີຢາໃນສ້າງບໍ່ມືດ ແລະ ພຣະອົງບໍ່ໄດ້ລືມຊາຍໜຸ່ມສາມຄົນໃນເຕົາໄຟອັນແຮງກ້າ ຫຼື ດານີເອນໃນຖ້ຳສິງ. {GC 626.2}

## {GC 626.3}

“ປະຊາຊົນຊາວເຢຣູຊາເລັມນັ້ນເວົ້າວ່າ, ‘ພຣະເຈົ້າຢາເວປະຖິ້ມ ແລະ ລືມໄລພວກເຮົາ.’” “ຍິງຜູ້ໜຶ່ງລືມໄລລູກທີ່ຕົນຄອດໄດ້ຫຼືບໍ່? ເຖິງວ່າແມ່ຈະລືມໄລລູກຂອງຕົນກໍຕາມ ແຕ່ເຮົາຈະບໍ່ລືມໄລພວກເຈົ້າຈັກເທື່ອ…ເຮົາລືມໄລເຈົ້າບໍ່ໄດ້ເລີຍ ເຮົາຂຽນຊື່ເຈົ້າໃສ່ຝາມືຂອງເຮົາແລ້ວ.” (ເອຊາຢາ 49:14–16). ພຣະເຈົ້າອົງຊົງຣິດຊົງກ່າວວ່າ: “ຜູ້ໃດຜູ້ໜຶ່ງທີ່ຕົບຕີພວກເຈົ້າ ກໍສໍ່າກັບຕົບຕີແກ້ວຕາຂອງເຮົາ.” (ເຊກາຣີຢາ 2:8). {GC 626.3}

## {GC 627.1}

 {GC 627.1}

## {GC 627.2}

 {GC 627.2}

## {GC 627.3}

 {GC 627.3}

## {GC 628.1}

 {GC 628.1}

## {GC 628.2}

 {GC 628.2}

## {GC 629.1}

 {GC 629.1}

## {GC 629.2}

 {GC 629.2}

## {GC 629.3}

 {GC 629.3}

## {GC 629.4}

 {GC 629.4}

## {GC 630.1}

 {GC 630.1}

## {GC 630.2}

 {GC 630.2}

## {GC 631.1}

 {GC 631.1}

## {GC 631.2}

 {GC 631.2}

## {GC 631.3}

 {GC 631.3}

## {GC 632.1}

 {GC 632.1}

## {GC 632.2}

 {GC 632.2}

## {GC 632.3}

 {GC 632.3}

## {GC 633.1}

 {GC 633.1}

## {GC 633.2}

 {GC 633.2}

## {GC 633.3}

 {GC 633.3}

## {GC 634.1}

 {GC 634.1}
