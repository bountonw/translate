---
chapter:
  number: 24
  title:
    lo: ໃນສະຖານທີ່ສັກສິດທີ່ສຸດ
    en: In the Holy of Holies
---

## {GC 423.1}

### ລະບົບຄວາມຈິງທີ່ສົມບູນ

ຄວາມເຂົ້າໃຈເລື່ອງສະຖານນະມັດສະການເປັນກະແຈທີ່ໄຂຄວາມລຶກລັບຂອງຄວາມຜິດຫວັງໃນປີ 1844. ມັນເປີດເຜີຍລະບົບຄວາມຈິງທີ່ສົມບູນ ເຊິ່ງມີອົງປະກອບທີ່ເຊື່ອມໂຍງ ແລະ ສອດຄ່ອງກັນ, ສະແດງໃຫ້ເຫັນວ່າພຣະຫັດຂອງພຣະເຈົ້າໄດ້ນຳພາຂະບວນການປະກາດເລື່ອງການສະເດັດມາຂອງພຣະຄຣິສ. ຄວາມເຂົ້າໃຈໃນເລື່ອງສະຖານນະມັດສະການໄດ້ເປີດເຜີຍໜ້າທີ່ໃນປັດຈຸບັນໂດຍການຊີ້ໃຫ້ເຫັນເຖິງສະຖານະ ແລະ ໜ້າທີ່ຂອງໄພ່ພົນຂອງພຣະອົງ. ຫຼັງຈາກຄ່ຳຄືນອັນໜ້າຢ້ານກົວແຫ່ງຄວາມທຸກທໍລະມານ ແລະ ຄວາມຜິດຫວັງພວກສາວົກຂອງພຣະເຢຊູ “ກໍເຕັມໄປດ້ວຍຄວາມຊື່ນຊົມຍິນດີ.” (ໂຢຮັນ 20:20 LCV). ຜູ້ທີ່ລໍຖ້າການສະເດັດມາຄັ້ງທີສອງຂອງພຣະອົງດ້ວຍຄວາມເຊື່ອກໍພາກັນຊົມຊື່ນຍິນດີເຊັ່ນກັນ. ພວກເຂົາຄາດຫວັງວ່າພຣະອົງຈະສະເດັດມາປາກົດໃນສະຫງ່າລາສີເພື່ອໃຫ້ບຳເໜັດແກ່ຜູ້ຮັບໃຊ້ຂອງພຣະອົງ. ເມື່ອຕ້ອງປະສົບກັບຄວາມຜິດຫວັງ, ພວກເຂົາບໍ່ສາມາດເຫັນພຣະເຢຊູດ້ວຍສາຍຕາແຫ່ງຄວາມເຊື່ອ; ພວກເຂົາຈຶ່ງຮ້ອງໄຫ້ອອກມາເໝືອນນາງມາຣີທີ່ອຸບໂມງຝັງສົບຂອງພຣະເຢຊູວ່າ: “ພວກເຂົາໄດ້ເອົາອົງພຣະຜູ້ເປັນເຈົ້າຂອງຂ້ານ້ອຍໄປແລ້ວ ແລະ ຂ້ານ້ອຍບໍ່ຮູ້ຈັກວ່າພວກເຂົາເອົາພຣະອົງໄປໄວ້ຢູ່ໃສ.” (ໂຢຮັນ 20:13 LCV). ບັດນີ້ກຸ່ມແອັດເວນຕີສໄດ້ເຫັນພຣະອົງໃນສະຖານທີ່ສັກສິດທີ່ສຸດດ້ວຍຄວາມເຊື່ອ, ພຣະອົງກຳລັງເຮັດໜ້າທີ່ມະຫາປະໂຣຫິດຜູ້ເປີ່ຍມດ້ວຍຄວາມເມດຕາ ແລະ ໃນເວລາອີກບໍ່ຊ້າບໍ່ດົນພຣະອົງຈະສະເດັດມາປາກົດໃນຖານະກະສັດ ແລະ ຈະຊ່ວຍພວກເຂົາໃຫ້ພົ້ນ. ແສງສະຫວ່າງຈາກສະຖານນະມັດສະການໃນສະຫວັນໄດ້ສ່ອງແຈ້ງເຖິງອະດີດ, ປັດຈຸບັນ ແລະ ອະນາຄົດ. ພວກເຂົາຮູ້ວ່າພຣະເຈົ້າຊົງນຳພາພວກເຂົາໂດຍບໍ່ຜິດພາດ. ເຖິງແມ່ນວ່າ ພວກເຂົາບໍ່ຕ່າງຫຍັງກັບພວກສາວົກລຸ້ນທຳອິດທີ່ບໍ່ເຂົ້າໃຈຂ່າວສານທີ່ຕົນເອງເປັນຜູ້ປະກາດ, ແຕ່ຖ້ອຍຄຳເຫຼົ່ານັ້ນຖືກຕ້ອງໃນທຸກດ້ານ. ການປະກາດຂ່າວສານຂອງພວກເຂົານັ້ນເປັນໄປຕາມພຣະປະສົງຂອງພຣະເຈົ້າ ແລະ ວຽກງານຂອງພວກເຂົາບໍ່ໄດ້ສູນເປົ່າໃນອົງພຣະຜູ້ເປັນເຈົ້າ. ພວກເຂົາມີ “ຄວາມຍິນດີອັນຍິ່ງໃຫຍ່ຈົນບໍ່ສາມາດຈະບັນລະຍາຍໄດ້” ເພາະວ່າໄດ້ “ບັງເກີດໃໝ່ເຂົ້າໃນຄວາມຫວັງອັນມີຊີວິດ.” (1 ເປໂຕ 1:8, 3 LCV). {GC 423.1}

## {GC 424.1}

ຄຳພະຍາກອນໃນດານີເອນ 8:14 ກ່າວວ່າ “ຢູ່ນານສອງພັນສາມຮ້ອຍວັນ ແລ້ວສະຖານບໍລິສຸດນັ້ນຈະໄດ້ຮັບການຊຳລະ.” (TKJV). ສ່ວນຂ່າວຂອງທູດສະຫວັນອົງທຳອິດກ່າວວ່າ “ຈົ່ງຢຳເກງພຣະເຈົ້າ ແລະ ຖວາຍກຽດຕິຍົດແກ່ພຣະອົງ ເພາະວ່າເວລາແຫ່ງການພິພາກສາຂອງພຣະອົງໄດ້ມາເຖິງແລ້ວ.” (ພຣະນິມິດ 14:6 LCV). ທັງສອງຂໍ້ນີ້ຕ່າງຊີ້ໄປເຖິງການປະຕິບັດໜ້າທີ່ຂອງພຣະຄຣິສໃນສະຖານທີ່ສັກສິດທີ່ສຸດ ແລະ ເຖິງການພິພາກສາແບບສືບສວນ, ບໍ່ແມ່ນເຖິງການສະເດັດມາຂອງພຣະຄຣິສເພື່ອຊ່ວຍໄພ່ພົນຂອງພຣະອົງໃຫ້ລອດ ແລະ ທຳລາຍຄົນຊົ່ວໃຫ້ພິນາດ. ຄວາມຜິດພາດຂອງພວກເຂົາບໍ່ໄດ້ຢູ່ທີ່ການຄຳນວນໄລຍະເວລາຕາມຄຳພະຍາກອນ, ແຕ່ຢູ່ທີ່ເຫດການທີ່ຈະເກີດຂຶ້ນໃນຕອນທ້າຍຂອງ 2,300 ວັນນັ້ນ. ຍ້ອນຄວາມຜິດພາດນີ້, ຜູ້ທີ່ເຊື່ອຈຶ່ງໄດ້ຮັບຄວາມຜິດຫວັງ, ແຕ່ເຖິງຢ່າງນັ້ນ ທຸກສິ່ງທີ່ຄຳພະຍາກອນໄດ້ທຳນາຍໄວ້ ແລະ ທຸກສິ່ງທີ່ພວກເຂົາມີສິດຄາດຫວັງຕາມພຣະຄຳພີ ກໍໄດ້ສຳເລັດແລ້ວ. ໃນຂະນະທີ່ພວກເຂົາກຳລັງໂສກເສົ້າເພາະຄວາມຜິດຫວັງ, ເຫດການທີ່ຂ່າວສານໄດ້ທຳນາຍໄວ້ກໍໄດ້ເກີດຂຶ້ນແລ້ວ, ເຊິ່ງຕ້ອງສຳເລັດກ່ອນທີ່ອົງພຣະຜູ້ເປັນເຈົ້າຈະສະເດັດມາເພື່ອປະທານບຳເໜັດແກ່ຜູ້ຮັບໃຊ້ຂອງພຣະອົງ. {GC 424.1}

## {GC 424.2}

ພຣະຄຣິສບໍ່ໄດ້ສະເດັດມາຍັງໂລກຕາມທີ່ພວກເຂົາຄາດຫວັງ, ແຕ່ໄດ້ສະເດັດໄປຍັງສະຖານທີ່ສັກສິດທີ່ສຸດໃນພຣະວິຫານຂອງພຣະເຈົ້າໃນສະຫວັນ, ຕາມທີ່ຮູບເງົາສັນຍາລັກໄດ້ຊີ້ບອກໄວ້ແລ້ວ. ຜູ້ເຜີຍພຣະທຳດານີເອນໄດ້ບັນລະຍາຍເຖິງຕອນນີ້ວ່າ, ພຣະອົງສະເດັດໄປຫາຜູ້ມີຊີວິດຢູ່ຕະຫຼອດໄປ: “ຂ້າພະເຈົ້າເຫັນໃນນິມິດກາງຄືນ ແລະ ເບິ່ງແມ! ມີທ່ານຜູ້ໜຶ່ງເໝືອນບຸດມະນຸດມາພ້ອມກັບບັນດາເມກຂອງສະຫວັນ” ພຣະອົງບໍ່ໄດ້ສະເດັດມາຍັງໂລກ ແຕ່ “ເພິ່ນມາຫາຜູ້ຈະເລີນດ້ວຍໄວວຸດນັ້ນ ພວກເຂົານຳເພິ່ນມາເຝົ້າຕໍ່ເບື້ອງພຣະພັກພຣະອົງ” (ດານີເອນ 7:13 ດັດແປງຈາກ TKJV) {GC 424.2}

## {GC 424.3}

ການສະເດັດມາຂອງພຣະອົງໃນຄັ້ງນີ້ຍັງໄດ້ຖືກທຳນາຍໄວ້ໂດຍຜູ້ເຜີຍພຣະທຳມາລາກີເຊັ່ນກັນ ໂດຍກ່າວວ່າ: “ພຣະເຈົ້າຢາເວອົງຊົງຣິດອຳນາດຍິ່ງໃຫຍ່ຕອບວ່າ ‘ອົງພຣະຜູ້ເປັນເຈົ້າ ຜູ້ທີ່ພວກເຈົ້າກຳລັງຊອກຫານັ້ນ ກໍຈະມາທີ່ພຣະວິຫານໃນທັນໃດ. ຜູ້ແຈ້ງຂ່າວທີ່ພວກເຈົ້າຢາກເຫັນນັ້ນຈະມາ ແລະປະກາດພັນທະສັນຍາຂອງເຮົາ.’” (ມາລາກີ 3:1). ການສະເດັດຂອງພຣະຄຣິສມາຍັງພຣະວິຫານຂອງພຣະອົງນັ້ນເປັນເລື່ອງກະທັນຫັນ ແລະ ບໍ່ຄາດຄິດສຳລັບໄພ່ພົນຂອງພຣະອົງ. ພວກເຂົາບໍ່ໄດ້ຄາດຄະເນວ່າຈະພົບພຣະອົງ*ຢູ່ທີ່ນັ້ນ*, ແຕ່ໄດ້ຄາດຫວັງວ່າພຣະອົງຈະສະເດັດມາຍັງໂລກ “ໃນເປວໄຟ, ຈະລົງໂທດສະໜອງຄົນເຫຼົ່ານັ້ນທີ່ບໍ່ຮູ້ຈັກພຣະເຈົ້າ ແລະແກ່ຄົນທີ່ບໍ່ເຊື່ອຟັງຂ່າວປະເສີດ.” (2 ເທສະໂລນິກ 1:8 ດັດແປງຈາກ TKJV). {GC 424.3}

## {GC 424.4}

ແຕ່ຜູ້ເຊື່ອໃນການສະເດັດມາຂອງພຣະຄຣິສຍັງບໍ່ພ້ອມທີ່ຈະຕ້ອນຮັບພຣະອົງ. ພວກເຂົາຍັງຕ້ອງກຽມພ້ອມກ່ອນ, ຕ້ອງໄດ້ຮັບແສງສະຫວ່າງເພີ່ມເຕີມອີກ, ເພື່ອໃຫ້ພວກເຂົາຫັນມາພິຈາລະນາເລື່ອງພຣະວິຫານຂອງພຣະເຈົ້າໃນສະຫວັນ. ໃນຂະນະທີ່ພວກເຂົາຕິດຕາມມະຫາປະໂຣຫິດຂອງພວກເຂົາໃນການປະຕິບັດໜ້າທີ່ຂອງພຣະອົງດ້ວຍຄວາມເຊື່ອ, ພຣະອົງຈະເປີດເຜີຍໜ້າທີ່ໃໝ່ໃຫ້ແກ່ພວກເຂົາ. ມີຄຳຕັກເຕືອນ ແລະ ຄຳສັ່ງສອນອີກຢ່າງໜຶ່ງທີ່ຈະຕ້ອງນຳໄປກ່າວແກ່ຄຣິສຕະຈັກ. {GC 424.4}

## {GC 425.1}

### ຜູ້ໃດຈະຢືນຢູ່ໄດ້

ຜູ້ເຜີຍພຣະທຳມາລາກີກ່າວວ່າ: “ແຕ່ໃຜຈະທົນຢູ່ໄດ້ໃນວັນທີ່ເພີ່ນມາ ແລະໃຜຈະຢືນໝັ້ນຢູ່ໄດ້ເມື່ອເພິ່ນປາກົດຕົວ ເພາະວ່າເພີ່ນເປັນເໝືອນໄຟຖະຫຼຸງແຮ່ ແລະເປັນເໝືອນສະບູ່ຂອງຊ່າງຊັກເຄື່ອງ ເພີ່ນຈະນັ່ງລົງຢ່າງຊ່າງຫຼອມໂລຫະ ແລະ ຊ່າງຖະຫຼຸງເງິນ ແລະ ເພິ່ນຈະຊຳລະລູກຫຼານຂອງເລວີໃຫ້ບໍລິສຸດ ແລະ ຖະຫຼຸງພວກເຂົາຢ່າງຖະຫຼຸງຄຳແລະຖະຫຼຸງເງິນ ເພື່ອພວກເຂົາຈະໄດ້ນຳເຄື່ອງບູຊາອັນຊອບທຳຖະຫວາຍແດ່ພຣະເຢໂຮວາ.” (ມາລາກີ 3:2, 3 ດັດແປງຈາກ TKJV). ເມື່ອການອ້ອນວອນຂອງພຣະຄຣິສໃນສະຖານນະມັດສະການໃນສະຫວັນສິ້ນສຸດລົງ, ຜູ້ທີ່ຍັງມີຊີວິດຢູ່ເທິງໂລກຈະຕ້ອງຢືນຢູ່ຕໍ່ພຣະພັກພຣະເຈົ້າຜູ້ບໍລິສຸດໂດຍບໍ່ມີຄົນກາງ. ອຸປະນິໄສຂອງພວກເຂົາຕ້ອງບໍລິສຸດປາດສະຈາກຮອຍດ່າງພ້ອຍ, ເໝືອນດັ່ງເສື້ອຄຸມຍາວທີ່ສະອາດບໍລິສຸດ; ອຸປະນິໄສຕ້ອງຖືກຊຳລະໃຫ້ບໍລິສຸດຈາກຄວາມຜິດບາບໂດຍຄວາມເຊື່ອໃນພຣະໂລຫິດຂອງພຣະຄຣິສ. ພວກເຂົາຕ້ອງຕໍ່ສູ້ກັບຄວາມຊົ່ວຮ້າຍຈົນໄດ້ຮັບໄຊຊະນະດ້ວຍພຣະຄຸນຂອງພຣະເຈົ້າ ແລະ ຄວາມພະຍາຍາມຢ່າງບໍ່ລົດລະຂອງຕົນເອງ. ໃນຂະນະທີ່ການພິພາກສາແບບສືບສວນກຳລັງດຳເນີນຢູ່ໃນສະຫວັນ ແລະ ຄວາມບາບຂອງຜູ້ເຊື່ອທີ່ກັບໃຈຖືກລຶບລ້າງອອກຈາກສະຖານນະມັດສະການ, ຍັງມີວຽກງານພິເສດໃນການຊຳລະໃຫ້ບໍລິສຸດ, ຕ້ອງມີການກຳຈັດຄວາມບາບອອກຈາກທ່າມກາງປະຊາກອນຂອງພຣະເຈົ້າໃນໂລກ. ມີການອະທິບາຍວຽກງານນີ້ຢ່າງຈະແຈ້ງຍິ່ງຂຶ້ນໃນຂ່າວທູດສະຫວັນສາມອົງໃນພຣະນິມິດບົດທີ 14. {GC 425.1}

## {GC 425.2}

ເມື່ອວຽກງານນີ້ສຳເລັດແລ້ວ, ຜູ້ຕິດຕາມພຣະຄຣິສກໍຈະພ້ອມສຳລັບການສະເດັດມາຂອງພຣະອົງ. “ແລ້ວເຄື່ອງຖວາຍບູຊາທີ່ປະຊາຊົນຢູດາ ແລະ ເຢຣູຊາເລັມນຳມາຖວາຍແກ່ພຣະເຈົ້າຢາເວນັ້ນກໍຈະເປັນທີ່ພໍໃຈພຣະອົງ ດັ່ງເຄື່ອງບູຊາຂອງພວກເຂົາທີ່ເຄີຍເປັນມາແຕ່ຄາວກ່ອນ.” (ມາລາກີ 3:4). ເມື່ອນັ້ນ, ຄຣິສຕະຈັກທີ່ອົງພຣະຜູ້ເປັນເຈົ້າຂອງພວກເຮົາຈະຮັບໄປຢູ່ນຳພຣະອົງເມື່ອພຣະອົງສະເດັດກັບມາ ຈະເປັນ “ຄຣິສຕະຈັກທີ່ມີສະຫງ່າຣາສີ ບໍ່ມີຈຸດດ່າງພອຍ ຫຼື ຮອຍຫ່ຽວແຫ້ງ ແລະ ສິ່ງອື່ນໆ ໃນທຳນອງນັ້ນ.” (ເອເຟໂຊ 5:27). ໃນເວລານັ້ນ, ຄຣິສຕະຈັກຈະປາກົດ “ດັ່ງຮຸ່ງອາລຸນຕອນເຊົ້າ; ນາງຊ່າງງາມແທ້ ແລະ ບໍຣິສຸດຜຸດຜ່ອງ ດັ່ງຕາເວັນແລະດວງເດືອນສ່ອງແຈ້ງເຫຼື້ອມໃສ.” (ຍອດເພງ 6:10) {GC 425.2}

## {GC 425.3}

ນອກຈາກການສະເດັດຂອງອົງພຣະຜູ້ເປັນເຈົ້າມາສູ່ພຣະວິຫານຂອງພຣະອົງແລ້ວ, ຜູ້ເຜີຍພຣະທຳມາລາກີຍັງໄດ້ພະຍາກອນເຖິງການສະເດັດມາຄັ້ງທີສອງຂອງພຣະອົງ, ເຊິ່ງເປັນການສະເດັດມາເພື່ອພິພາກສາລົງໂທດ ໂດຍເພິ່ນໃຊ້ຖ້ອຍຄຳດັ່ງນີ້ວ່າ: “ພຣະເຈົ້າຢາເວອົງຊົງຣິດອຳນາດຍິ່ງໃຫຍ່ກ່າວວ່າ, ‘ເຮົາຈະມາປາກົດຢູ່ທ່າມກາງພວກເຈົ້າເພື່ອຕັດສິນ ແລະເຮົາຈະເປັນພະຍານຕໍ່ສູ້ພວກທີ່ລົງມືຝຶກເວດມົນຄາຖາ, ຕໍ່ສູ້ພວກທີ່ຫຼິ້ນຊູ້ສູ່ຜົວເມຍ, ຕໍ່ສູ້ພວກທີ່ເປັນພະຍານບໍ່ຈິງ, ຕໍ່ສູ້ພວກທີ່ສໍ້ໂກງຄ່າແຮງງານຂອງລູກຈ້າງ, ຕໍ່ສູ້ພວກທີ່ເອົາປຽບແມ່ໝ້າຍ, ເດັກກຳພ້າ ແລະຄົນຕ່າງດ້າວ ຄືຕໍ່ສູ້ທຸກຄົນທີ່ບໍ່ຢຳເກງເຮົາ.’” (ມາລາກີ 3:5). ທ່ານຢູດາໄດ້ກ່າວເຖິງເຫດການດຽວກັນນີ້ວ່າ, “ອົງພຣະຜູ້ເປັນເຈົ້າຈະສະເດັດມາພ້ອມຝູງເທວະດາຕົນບໍຣິສຸດຂອງພຣະອົງນັບເປັນໝື່ນໆ, ເພື່ອຈະນຳເອົາການຕັດສິນມາສູ່ທຸກໆ ຄົນ ຄືລົງໂທດທຸກຄົນສຳລັບການກະທຳຊົ່ວທຸກຢ່າງທີ່ພວກເຂົາໄດ້ເຮັດໃນການບໍ່ຢຳເກງພຣະເຈົ້າ ແລະສຳລັບຄຳຫຍາບຊ້າທຸກໆ ຄຳ ທີ່ຄົນເຫຼົ່ານັ້ນໄດ້ກ່າວໃສ່ຮ້າຍພຣະອົງ.” (ຢູດາ 14, 15). ການສະເດັດມາທີ່ກ່າວເຖິງໃນຂໍ້ພຣະຄຳເຫຼົ່ານີ້ ແລະ ການສະເດັດໄປຍັງພຣະວິຫານຂອງພຣະອົງເປັນສອງເຫດການທີ່ແຕກຕ່າງກັນຢ່າງຊັດເຈນ. {GC 425.3}

## {GC 426.1}

### ເບິ່ງແມ! ເຈົ້າບ່າວມາແລ້ວ

ມີສາມຕົວຢ່າງໃນພຣະຄຳພີທີ່ອະທິບາຍເຖິງເຫດການດຽວກັນ: (1) ການສະເດັດຂອງພຣະຄຣິສມາສູ່ສະຖານທີ່ສັກສິດທີ່ສຸດໃນຖານະມະຫາປະໂຣຫິດຂອງພວກເຮົາເພື່ອຊຳລະສະຖານນະມັດສະການ (ດານີເອນ 8:14); (2) ການສະເດັດຂອງບຸດມະນຸດໄປຫາ “ຜູ້ມີຊີວິດຕະຫຼອດໄປ” (ດານີເອນ 7:13); ແລະ (3) ການສະເດັດຂອງອົງພຣະຜູ້ເປັນເຈົ້າມາສູ່ພຣະວິຫານຂອງພຣະອົງຕາມທີ່ມາລາກີໄດ້ທຳນາຍໄວ້. ນອກຈາກນັ້ນ, ຄຳອຸປະມາຂອງພຣະຄຣິສເລື່ອງຍິງສາວສິບຄົນໃນພຣະທຳມັດທາຍ ບົດທີ 25 ທີ່ກ່າວເຖິງການມາຂອງເຈົ້າບ່າວເພື່ອເຂົ້າພິທີແຕ່ງງານກໍເປັນຕົວຢ່າງຂອງເຫດການດຽວກັນນີ້. {GC 426.1}

## {GC 426.2}

ໃນລະດູຮ້ອນ ແລະ ລະດູໃບໄມ້ຫຼົ່ນຂອງປີ 1844, ມີການປະກາດວ່າ “ເບິ່ງແມ, ເຈົ້າບ່າວມາແລ້ວ” (ມັດທາຍ 25:6 LO1972). ໃນຄາວນັ້ນສອງກຸ່ມຄົນທີ່ເປັນຕົວແທນຂອງສາວບໍລິສຸດທີ່ສະຫຼາດ ແລະ ສາວບໍລິສຸດທີ່ໂງ່ໄດ້ປາກົດຂຶ້ນ: ກຸ່ມໜຶ່ງຕັ້ງໜ້າລໍຄອຍການສະເດັດມາຂອງອົງພຣະຜູ້ເປັນເຈົ້າດ້ວຍຄວາມຊົມຊື່ນຍິນດີ ແລະ ໄດ້ກະກຽມຢ່າງພາກພຽນທີ່ຈະພົບພຣະອົງ; ອີກກຸ່ມໜຶ່ງມີຄວາມຢ້ານກົວ ແລະ ເຮັດຕາມອາລົມຄວາມຮູ້ສຶກ. ຄົນເຫຼົ່ານີ້ເພິ່ງພໍໃຈໃນການຮູ້ທິດສະດີແຫ່ງຄວາມຈິງ, ແຕ່ພວກເຂົາຂາດພຣະຄຸນຂອງພຣະເຈົ້າ. ໃນຄຳອຸປະມານັ້ນ, ເມື່ອເຈົ້າບ່າວມາເຖິງ, “ພວກສາວບໍລິສຸດທີ່ຕຽມພ້ອມຢູ່ແລ້ວກໍເຂົ້າໄປກັບເຈົ້າບ່າວໃນງານກິນລ້ຽງສົມລົດ.” (ມັດທາຍ 25:10 LCV). ການສະເດັດມາຂອງເຈົ້າບ່າວທີ່ກ່າວເຖິງນີ້ເກີດຂຶ້ນກ່ອນພິທີແຕ່ງງານ. ພິທີແຕ່ງງານນັ້ນໝາຍເຖິງການທີ່ພຣະຄຣິສຊົງຮັບເອົາອານາຈັກຂອງພຣະອົງ. ພຣະຄຳພີກ່າວເຖິງອານາຈັກນັ້ນໃນພາບຂອງນະຄອນບໍລິສຸດ ກໍຄືນະຄອນເຢຣູຊາເລັມໃໝ່ອັນເປັນນະຄອນຫຼວງ ແລະ ຖືກເອີ້ນວ່າ “ເຈົ້າສາວ ຄູ່ສົມລົດຂອງລູກແກະຂອງພຣະເຈົ້າ” ຕາມທີ່ທູດສະຫວັນກ່າວແກ່ອັກຄະສາວົກໂຢຮັນວ່າ: “ເຊີນມາ, ເຮົາຈະໃຫ້ທ່ານເບິ່ງເຈົ້າສາວ ຄູ່ສົມລົດຂອງລູກແກະຂອງພຣະເຈົ້າ.” (ພຣະນິມິດ 21:9 LCV). ທູດສະຫວັນອົງນັ້ນ “ໄດ້ນຳຂ້າພະເຈົ້າໂດຍພຣະວິນຍານ… ແລະໄດ້ສຳແດງໃຫ້ຂ້າພະເຈົ້າເຫັນເມືອງໃຫຍ່ນັ້ນ ຄືນະຄອນເຢຣູຊາເລັມອັນບໍລິສຸດ ເຊິງກຳລັງລອຍລົງມາຈາກສະຫວັນແລະ ຈາກພຣະເຈົ້າ.” (ພຣະນິມິດ 21:10 ດັດແປງຈາກ TKJV). ດັ່ງນັ້ນຈະເຫັນແລ້ວວ່າ ເຈົ້າສາວໝາຍເຖິງນະຄອນບໍລິສຸດ ແລະ ສາວບໍລິສຸດທີ່ອອກໄປຮັບເຈົ້າບ່າວໝາຍເຖິງຄຣິສຕະຈັກ. ໃນພຣະທຳພຣະນິມິດກ່າວເຖິງປະຊາກອນຂອງພຣະເຈົ້າວ່າເປັນແຂກໃນງານລ້ຽງສົມລົດ (ພຣະນິມິດ 19:9). ຖ້າເປັນ*ແຂກ*, ສະແດງວ່າພວກເຂົາກໍບໍ່ສາມາດເປັນ*ເຈົ້າສາວ*ດ້ວຍ. ດານີເອນໄດ້ກ່າວໄວ້ວ່າ ພຣະຄຣິສຈະໄດ້ຮັບ “ຣາຊອຳນາດ ສະຫງ່າລາສີ ກັບຣາຊອານາຈັກ” ຈາກ “ຜູ້ຈະເລີນດ້ວຍໄວວຸດ” ໃນສະຫວັນ. (ດານີເອນ 7:9, 14 TKJV). ພຣະອົງຈະຮັບນະຄອນເຢຣູຊາເລັມໃໝ່ ເປັນນະຄອນຫຼວງແຫ່ງອານາຈັກຂອງພຣະອົງ ເຊິ່ງ “ໄດ້ຮັບການຈັດຕຽມໄວ້ເໝືອນເຈົ້າສາວແຕ່ງໂຕງົດງາມລໍຖ້າຮັບຜົວຂອງຕົນ.” (ພຣະນິມິດ 21:2 LCV). ເມື່ອໄດ້ຮັບອານາຈັກແລ້ວ, ພຣະອົງຈະສະເດັດມາດ້ວຍສະຫງ່າລາສີ, ເປັນພຣະມະຫາກະສັດເໜືອກະສັດທັງຫຼາຍ ແລະ ເປັນອົງພຣະຜູ້ເປັນເຈົ້າເໜືອເຈົ້ານາຍທັງປວງ, ເພື່ອຮັບເອົາປະຊາກອນຂອງພຣະອົງ. ຄົນເຫຼົ່ານັ້ນຈະ “ນັ່ງຮ່ວມໂຕະກັບອັບຣາຮາມ, ອີຊາກ ແລະ ຢາໂຄບ” ເພື່ອເຂົ້າຮ່ວມໃນງານລ້ຽງສົມລົດຂອງພຣະເມສານ້ອຍ. (ມັດທາຍ 8:11; ເບິ່ງ ລູກາ 22:30). {GC 426.2}

## {GC 427.1}

### ລໍຄອຍອົງພຣະຜູ້ເປັນເຈົ້າ

ການປະກາດວ່າ “ເບິ່ງແມ, ເຈົ້າບ່າວມາແລ້ວ” ໃນລະດູຮ້ອນປີ 1844 ເປັນເຫດໃຫ້ຄົນຈຳນວນຫຼວງຫຼາຍຄາດຫວັງວ່າອົງພຣະຜູ້ເປັນເຈົ້າຈະສະເດັດມາໃນທັນທີ. ໃນເວລາທີ່ກຳນົດໄວ້ ເຈົ້າບ່າວໄດ້ສະເດັດມາ, ບໍ່ແມ່ນມາຍັງໂລກຕາມທີ່ຜູ້ຄົນຄາດຄະເນ, ແຕ່ມາຫາຜູ້ຈະເລີນດ້ວຍໄວວຸດໃນສະຫວັນ, ເພື່ອຮັບເອົາຣາຊອານາຈັກຂອງພຣະອົງໃນພິທີສົມລົດ. “ພວກສາວບໍລິສຸດທີ່ຕຽມພ້ອມຢູ່ແລ້ວກໍເຂົ້າໄປກັບເຈົ້າບ່າວໃນງານກິນລ້ຽງສົມລົດ ແລະ ປະຕູກໍອັດ.” (ມັດທາຍ 25:10 LCV). ພວກເຂົາບໍ່ໄດ້ຢູ່ຮ່ວມໃນພິທີສົມລົດນັ້ນດ້ວຍຕົນເອງ ເພາະມັນເກີດຂຶ້ນໃນສະຫວັນ ໃນຂະນະທີ່ພວກຕົນຍັງຢູ່ໃນໂລກ. ຜູ້ຕິດຕາມພຣະຄຣິສຕ້ອງ “ຄອຍຖ້າຮັບນາຍຂອງຕົນທີ່ຈະ*ກັບຈາກ*ງານລ້ຽງສະຫຼອງແຕ່ງງານ.” (ລູກາ 12:36 LCV). ແຕ່ພວກເຂົາຕ້ອງເຂົ້າໃຈວຽກງານຂອງພຣະອົງ ແລະ ຕິດຕາມພຣະອົງດ້ວຍຄວາມເຊື່ອ ໃນຂະນະທີ່ພຣະອົງສະເດັດເຂົ້າໄປຫາພຣະເຈົ້າ. ໃນແງ່ນີ້ ຈຶ່ງເວົ້າໄດ້ວ່າພວກເຂົາໄດ້ເຂົ້າຮ່ວມໃນພິທີແຕ່ງງານດັ່ງກ່າວ. {GC 427.1}

## {GC 427.2}

ໃນຄຳອຸປະມາ, ຜູ້ທີ່ສາມາດເຂົ້າຮ່ວມໃນງານແຕ່ງງານນັ້ນຄືຜູ້ທີ່ມີນ້ຳມັນໃນຂວດພ້ອມກັບຕະກຽງຂອງຕົນ. ມີຄົນກຸ່ມໜຶ່ງທີ່ຮູ້ຈັກຄວາມຈິງໃນພຣະຄຳພີ, ມີພຣະວິນຍານ ແລະ ພຣະຄຸນຂອງພຣະເຈົ້າ. ພວກເຂົາໄດ້ລໍຖ້າຢ່າງອົດທົນໃນຄືນແຫ່ງການທົດລອງອັນຂົມຂື່ນນັ້ນ, ພ້ອມທັງໄດ້ຄົ້ນຄວ້າພຣະຄຳພີເພື່ອຫາຄວາມເຂົ້າໃຈທີ່ກະຈ່າງແຈ້ງຂຶ້ນ. ຈາກການຄົ້ນຄວ້ານີ້, ພວກເຂົາໄດ້ເຫັນຄວາມຈິງກ່ຽວກັບສະຖານນະມັດສະການໃນສະຫວັນ ແລະ ການປ່ຽນແປງພາລະໜ້າທີ່ຂອງພຣະຜູ້ຊ່ວຍໃຫ້ລອດ. ດ້ວຍຄວາມເຊື່ອ, ພວກເຂົາຕິດຕາມພຣະອົງໃນການປະຕິບັດໜ້າທີ່ຂອງພຣະອົງໃນສະຖານນະມັດສະການເບື້ອງເທິງ. ຄົນທັງປວງທີ່ຍອມຮັບຄຳສອນໃນພຣະຄຳພີກ່ຽວກັບຄວາມຈິງເຫຼົ່ານີ້ກໍຕິດຕາມພຣະຄຣິສດ້ວຍຄວາມເຊື່ອ. ພວກເຂົາເຊື່ອວ່າພຣະອົງສະເດັດເຂົ້າໄປປະຕິບັດໜ້າທີ່ຄົນກາງຄັ້ງສຸດທ້າຍຕໍ່ພຣະພັກພຣະເຈົ້າ ແລະ ເມື່ອສຳເລັດພາລະກິດດັ່ງກ່າວແລ້ວພຣະອົງກໍຈະຮັບເອົາອານາຈັກຂອງພຣະອົງ. ຄົນທີ່ຕິດຕາມພຣະອົງດ້ວຍຄວາມເຊື່ອເຊັ່ນນີ້ແຫຼະຄືຜູ້ທີ່ເຂົ້າໄປໃນງານແຕ່ງງານຕາມຄຳອຸປະມາ. {GC 427.2}

## {GC 428.1}

### ສິ້ນສຸດພາລະກິດໃນສະຖານນະມັດສະການ

ຄຳອຸປະມາໃນມັດທາຍບົດທີ 22 ມີການຍົກຕົວຢ່າງງານສົມລົດເຊັ່ນກັນ ໂດຍມີຄວາມໝາຍຢ່າງຈະແຈ້ງວ່າ ການພິພາກສາແບບສືບສວນຈະເກີດຂຶ້ນກ່ອນພິທີແຕ່ງງານ. ກ່ອນງານສົມລົດນັ້ນ ກະສັດໄດ້ສະເດັດເຂົ້າມາເບິ່ງບັນດາແຂກຄົນ ເພື່ອເບິ່ງວ່າທຸກຄົນໄດ້ນຸ່ງເຄື່ອງສຳລັບງານແຕ່ງ ຫຼືບໍ່. ເຄື່ອງດັ່ງກ່າວແມ່ນເສື້ອຄຸມຍາວອັນບໍລິສຸດເຊິ່ງໝາຍເຖິງອຸປະນິໄສທີ່ໄດ້ຮັບການຊຳລະໃຫ້ຂາວສະອາດດ້ວຍພຣະໂລຫິດຂອງພຣະເມສານ້ອຍ. (ເບິ່ງ ມັດທາຍ 22:11; ພຣະນິມິດ 7:14). ຜູ້ທີ່ບໍ່ໄດ້ໃສ່ເສື້ອຄຸມນັ້ນກໍຖືກຂັບໄລ່ອອກໄປ; ໃນຂະນະດຽວກັນ ພຣະເຈົ້າຈະຍອມຮັບຜູ້ທີ່ກວດພົບວ່ານຸ່ງເຄື່ອງສຳລັບງານແຕ່ງ ໂດຍຖືວ່າມີຄ່າຄວນທີ່ຈະມີສ່ວນໃນອານາຈັກຂອງພຣະອົງ ແລະ ຈະໄດ້ນັ່ງກັບພຣະອົງເທິງບັນລັງຂອງພຣະອົງ. ການພິພາກສາແບບສືບສວນ ຄືການກວດສອບອຸປະນິໄສເພື່ອຕັດສິນວ່າຜູ້ໃດກຽມພ້ອມສຳລັບອານາຈັກຂອງພຣະເຈົ້າ. ພາລະກິດນີ້ແມ່ນວຽກງານສຸດທ້າຍໃນສະຖານນະມັດສະການເທິງສະຫວັນ. {GC 428.1}

ຄຳອຸປະມາໃນມັດທາຍບົດທີ 22 ມີການຍົກຕົວຢ່າງງານສົມລົດເຊັ່ນກັນ ໂດຍມີຄວາມໝາຍຢ່າງຈະແຈ້ງວ່າ ການພິພາກສາແບບສືບສວນຈະເກີດຂຶ້ນກ່ອນພິທີແຕ່ງງານ. ກ່ອນງານສົມລົດນັ້ນ ກະສັດໄດ້ສະເດັດເຂົ້າມາເບິ່ງບັນດາແຂກຄົນ ເພື່ອເບິ່ງວ່າທຸກຄົນໄດ້ນຸ່ງເຄື່ອງສຳລັບງານແຕ່ງຫຼືບໍ່. ເຄື່ອງດັ່ງກ່າວແມ່ນເສື້ອຄຸມຍາວອັນບໍລິສຸດເຊິ່ງໝາຍເຖິງອຸປະນິໄສທີ່ໄດ້ຮັບການຊຳລະໃຫ້ຂາວສະອາດດ້ວຍພຣະໂລຫິດຂອງພຣະເມສານ້ອຍ (ເບິ່ງ ມັດທາຍ 22:11; ພຣະນິມິດ 7:14). ຜູ້ທີ່ບໍ່ໄດ້ໃສ່ເສື້ອຄຸມນັ້ນກໍຖືກຂັບໄລ່ອອກໄປ. ສ່ວນຜູ້ທີ່ກວດພົບວ່ານຸ່ງເຄື່ອງສຳລັບງານແຕ່ງ ພຣະເຈົ້າຈະຍອມຮັບ ໂດຍຖືວ່າມີຄ່າຄວນທີ່ຈະມີສ່ວນໃນອານາຈັກຂອງພຣະອົງ ແລະ ຈະໄດ້ນັ່ງກັບພຣະອົງເທິງບັນລັງຂອງພຣະອົງ. ການພິພາກສາແບບສືບສວນ ຄືການກວດສອບອຸປະນິໄສເພື່ອຕັດສິນວ່າຜູ້ໃດກຽມພ້ອມສຳລັບອານາຈັກຂອງພຣະເຈົ້າ. ພາລະກິດນີ້ແມ່ນວຽກງານສຸດທ້າຍໃນສະຖານນະມັດສະການເທິງສະຫວັນ. {GC 428.1}

## {GC 428.2}

ເມື່ອວຽກງານການສືບສວນສິ້ນສຸດລົງ ແລະ ຄະດີຂອງທຸກຄົນທີ່ເຄີຍອ້າງວ່າເປັນຜູ້ຕິດຕາມພຣະຄຣິສໃນທຸກຍຸກສະໄໝໄດ້ຮັບການກວດສອບ ແລະ ຕັດສິນແລ້ວ, ເວລາແຫ່ງພຣະກະລຸນາຈຶ່ງຈະສິ້ນສຸດລົງ ແລະ ປະຕູແຫ່ງຄວາມເມດຕາຈະຖືກປິດ; ແຕ່ຈະບໍ່ໄດ້ປິດລົງຈົນກວ່າວຽກງານດັ່ງກ່າວສຳເລັດ. ພຣະຄຳພີກ່າວໄວ້ສັ້ນໆ ວ່າ “ພວກສາວບໍລິສຸດທີ່ຕຽມພ້ອມຢູ່ແລ້ວກໍເຂົ້າໄປກັບເຈົ້າບ່າວໃນງານກິນລ້ຽງສົມລົດ ແລະ ປະຕູກໍອັດ.” ປະໂຫຍກນີ້ສະແດງເຖິງເວລາຫຼັງຈາກພຣະຜູ້ຊ່ວຍໃຫ້ລອດຊົງປະຕິບັດໜ້າທີ່ຄັ້ງສຸດທ້າຍ ແລະ ວຽກງານອັນຍິ່ງໃຫຍ່ແຫ່ງການຊ່ວຍມະນຸດໃຫ້ລອດພົ້ນໄດ້ສຳເລັດຢ່າງສົມບູນ. {GC 428.2}

## {GC 428.3}

ໃນການປະຕິບັດໜ້າທີ່ໃນຫໍເຕັນສັກສິດ ເຊິ່ງພວກເຮົາໄດ້ເຫັນແລ້ວວ່າເປັນສັນຍາລັກຂອງພາລະກິດໃນສະຖານນະມັດສະການໃນສະຫວັນ, ເມື່ອມະຫາປະໂຣຫິດເຂົ້າໄປໃນສະຖານທີ່ສັກສິດທີ່ສຸດໃນວັນລຶບລ້າງບາບ ພາລະກິດໃນຫ້ອງທຳອິດກໍສິ້ນສຸດລົງ. ພຣະເຈົ້າຊົງບັນຊາວ່າ: “ເວລາທີ່ອາໂຣນເຂົ້າໄປໃນບ່ອນສັກສິດທີ່ສຸດ ເພື່ອເຮັດພິທີຊຳລະໃຫ້ໝົດມົນທິນຈົນຮອດເວລາເພິ່ນອອກມານັ້ນ ຢ່າໃຫ້ຜູ້ໃດຢູ່ໃນຫໍເຕັນບ່ອນຊຸມນຸມ.” (ລະບຽບພວກເລວີ 16:17). ດັ່ງນັ້ນ ເມື່ອພຣະຄຣິສເຂົ້າໄປໃນສະຖານທີ່ສັກສິດທີ່ສຸດເພື່ອປະຕິບັດວຽກງານສຸດທ້າຍຂອງການລຶບລ້າງບາບ ພຣະອົງໄດ້ສິ້ນສຸດພາລະກິດຂອງພຣະອົງໃນຫ້ອງທຳອິດ. ແຕ່ເມື່ອພາລະກິດໃນຫ້ອງທຳອິດສິ້ນສຸດລົງ ພາລະກິດໃນຫ້ອງທີສອງກໍເລີ່ມຕົ້ນຂຶ້ນ. ໃນຫໍເຕັນສັກສິດເມື່ອມະຫາປະໂຣຫິດອອກຈາກສະຖານທີ່ສັກສິດໃນວັນລຶບລ້າງບາບ ເພິ່ນໄດ້ເຂົ້າໄປຕໍ່ພຣະພັກພຣະເຈົ້າເພື່ອຖວາຍເລືອດຂອງເຄື່ອງບູຊາໄຖ່ບາບແທນຊາວອິສຣາເອນທຸກຄົນທີ່ກັບໃຈຈາກຄວາມບາບຂອງຕົນຢ່າງແທ້ຈິງ. ດັ່ງນັ້ນ ພຣະຄຣິສໄດ້ສຳເລັດວຽກງານສ່ວນໜຶ່ງຂອງພຣະອົງໃນຖານະຜູ້ອ້ອນວອນແທນພວກເຮົາ ເພື່ອເຂົ້າສູ່ພາລະກິດອີກສ່ວນໜຶ່ງ; ພຣະອົງຍັງຄົງອ້ອນວອນຕໍ່ພຣະພັກພຣະບິດາແທນຄົນບາບໂດຍອ້າງເຖິງພຣະໂລຫິດຂອງພຣະອົງ. {GC 428.3}

## {GC 429.1}

ໃນປີ 1844 ຊາວແອັດເວນຕິສບໍ່ເຂົ້າໃຈຫົວຂໍ້ນີ້. ຫຼັງຈາກທີ່ເວລາທີ່ຄາດຄະເນໄວ້ສຳລັບການສະເດັດມາຂອງພຣະຜູ້ຊ່ອຍໃຫ້ລອດໄດ້ຜ່ານພົ້ນໄປ, ຜູ້ທີ່ເຊື່ອຍັງຄົງໝັ້ນໃຈວ່າການສະເດັດມາຂອງພຣະອົງໃກ້ເຂົ້າມາ. ຊາວແອັດເວນຕິສຖືວ່າຕົນໄດ້ມາເຖິງວິກິດການສຳຄັນ ແລະ ວຽກງານຂອງພຣະຄຣິສໃນຖານະຜູ້ອ້ອນວອນເພື່ອມະນຸດຕໍ່ພຣະພັກພຣະເຈົ້າໄດ້ສິ້ນສຸດລົງແລ້ວ. ພວກເຂົາເຂົ້າໃຈວ່າພຣະຄຳພີສອນວ່າເວລາແຫ່ງພຣະກະລຸນາສຳລັບມະນຸດຈະສິ້ນສຸດລົງໃນໄລຍະສັ້ນໆ ກ່ອນທີ່ພຣະຄຣິສຈະສະເດັດມາໃນເມກແຫ່ງຟ້າສະຫວັນ. ພວກເຂົາເຫັນວ່າເລື່ອງນີ້ສອດຄ່ອງກັບຂໍ້ພຣະຄຳພີທີ່ກ່າວເຖິງເວລາທີ່ມະນຸດຈະສະແຫວງຫາ, ເຄາະ ແລະ ຮ້ອງຂໍຄວາມເມດຕາ, ແຕ່ພຣະເຈົ້າຈະບໍ່ເປີດປະຕູໃຫ້. ດັ່ງນັ້ນ, ຈຶ່ງເກີດຄຳຖາມວ່າວັນທີທີ່ຄາດຫວັງໄວ້ສຳລັບການສະເດັດມາຂອງພຣະຄຣິສນັ້ນ ອາດຈະເປັນຈຸດເລີ່ມຕົ້ນຂອງຊ່ວງເວລານີ້ ເຊິ່ງຈະເກີດຂຶ້ນກ່ອນການສະເດັດມາຂອງພຣະອົງ. ຫຼັງຈາກທີ່ໄດ້ປະກາດຄຳເຕືອນເລື່ອງການພິພາກສາທີ່ໃກ້ເຂົ້າມາແລ້ວ, ຄົນເຫຼົ່ານີ້ຮູ້ສຶກວ່າໜ້າທີ່ຂອງຕົນຕໍ່ຊາວໂລກໄດ້ສຳເລັດແລ້ວ, ຈຶ່ງສູນເສຍພາລະໃຈໃນການຊ່ວຍໃຫ້ຄົນບາບໄດ້ຮັບຄວາມລອດ. ໃນຂະນະດຽວກັນ, ການເຍາະເຍີ້ຍ ແລະ ການໝິ່ນປະໝາດຢ່າງໜ້າດ້ານຂອງຄົນອະທຳ ເບິ່ງຄືຈະເປັນຫຼັກຖານເພີ່ມເຕີມວ່າພຣະວິນຍານຂອງພຣະເຈົ້າໄດ້ຖອນຕົວອອກຈາກຜູ້ທີ່ປະຕິເສດພຣະກະລຸນາຂອງພຣະອົງ. ທັງໝົດນີ້ເຮັດໃຫ້ຜູ້ເຊື່ອໝັ້ນໃຈຍິ່ງຂຶ້ນວ່າເວລາແຫ່ງພຣະກະລຸນາໄດ້ສິ້ນສຸດລົງແລ້ວ ຫຼື ຕາມທີ່ເວົ້າກັນໃນເວລານັ້ນວ່າ “ປະຕູແຫ່ງພຣະກະລຸນາໄດ້ປິດລົງແລ້ວ.” {GC 429.1}

## {GC 429.2}

ແຕ່ແສງສະຫວ່າງທີ່ແຈ່ມແຈ້ງຍິ່ງຂຶ້ນໄດ້ມາພ້ອມກັບການຄົ້ນຄວ້າເລື່ອງສະຖານນະມັດສະການ. ບັດນີ້ຊາວແອັດເວນຕິສເຫັນແລ້ວວ່າ ຄວາມເຊື່ອຂອງພວກເຂົາຖືກຕ້ອງທີ່ວ່າການສິ້ນສຸດໄລຍະເວລາ 2,300 ວັນໃນປີ 1844 ເປັນຈຸດຫັກຫຼ່ຽວສຳຄັນ. ແຕ່ເຖິງແມ່ນວ່າເປັນຄວາມຈິງທີ່ປະຕູແຫ່ງຄວາມຫວັງ ແລະ ພຣະກະລຸນາທີ່ມະນຸດໄດ້ເຂົ້າຫາພຣະເຈົ້າມາເປັນເວລາ 1,800 ກວ່າປີໄດ້ປິດລົງແລ້ວ, ປະຕູອີກບານໜຶ່ງໄດ້ເປີດອອກ.ພຣະຄຣິສປະທານການອະໄພບາບແກ່ມະນຸດໂດຍການອ້ອນວອນໃນສະຖານທີ່ສັກສິດທີ່ສຸດ. ການຮັບໃຊ້ສ່ວນໜຶ່ງຂອງພຣະອົງໄດ້ສິ້ນສຸດລົງ ເພື່ອເປີດທາງໃຫ້ແກ່ການຮັບໃຊ້ອີກຢ່າງໜຶ່ງ. ຍັງມີ “ປະຕູທີ່ເປີດຢູ່” ເຂົ້າສູ່ສະຖານນະມັດສະການໃນສະຫວັນ ບ່ອນທີ່ພຣະຄຣິສກຳລັງປະຕິບັດໜ້າທີ່ເພື່ອຄົນບາບ. {GC 429.2}

## {GC 430.1}

ບັດນີ້ພວກເຂົາຈຶ່ງເຂົ້າໃຈຄວາມໝາຍຂອງພຣະຄຣິສໃນພຣະນິມິດທີ່ກ່າວເຖິງຄຣິສຕະຈັກໃນຍຸກນັ້ນວ່າ: “ຖ້ອຍຄຳເຫຼົ່ານີ້ເປັນຂອງພຣະອົງຜູ້ບໍລິສຸດ ແລະ ເປັນຄວາມຈິງ, ຜູ້ຖືກະແຈຂອງດາວິດ. ສິ່ງທີ່ພຣະອົງເປີດແລ້ວບໍ່ມີຜູ້ໃດສາມາດປິດໄດ້ ແລະ ສິ່ງທີ່ພຣະອົງປິດແລ້ວບໍ່ມີຜູ້ໃດສາມາດເປີດໄດ້.ເຮົາຮູ້ຈັກການກະທຳຂອງເຈົ້າ. ເບິ່ງແມ ເຮົາໄດ້ເປີດປະຕູໄວ້ຢູ່ຕໍ່ໜ້າເຈົ້າ ເຊິ່ງບໍ່ມີຜູ້ໃດສາມາດປິດໄດ້.” (ພຣະນິມິດ 3:7–8 LCV). {GC 430.1}

## {GC 430.2}

ຜູ້ທີ່ຕິດຕາມພຣະເຢຊູດ້ວຍຄວາມເຊື່ອໃນພາລະກິດອັນຍິ່ງໃຫຍ່ແຫ່ງການໄຖ່ບາບ ຈະໄດ້ຮັບພຣະພອນຈາກການປະຕິບັດໜ້າທີ່ຄົນກາງຂອງພຣະອົງ. ສ່ວນຜູ້ທີ່ປະຕິເສດແສງສະຫວ່າງທີ່ເປີດເຜີຍພາລະກິດດັ່ງກ່າວຈະບໍ່ໄດ້ຮັບປະໂຫຍດໃດໆ ຈາກມັນ. ຊາວຢິວທີ່ປະຕິເສດແສງສະຫວ່າງທີ່ປະທານໃຫ້ກ່ຽວກັບການສະເດັດມາຄັ້ງທຳອິດຂອງພຣະຄຣິສ ແລະ ບໍ່ຍອມເຊື່ອວ່າພຣະອົງເປັນພຣະຜູ້ຊ່ວຍໃຫ້ລອດຂອງໂລກ ຈຶ່ງບໍ່ສາມາດໄດ້ຮັບການອະໄພບາບຜ່ານພຣະອົງ. ເມື່ອພຣະເຢຊູສະເດັດຂຶ້ນສະຫວັນ ແລະ ເຂົ້າໄປໃນສະຖານນະມັດສະການໃນສະຫວັນໂດຍອາໄສຄຸນຄ່າແຫ່ງການເສຍສະຫຼະພຣະໂລຫິດຂອງພຣະອົງເອງ ເພື່ອອວຍພອນພວກສາວົກຂອງພຣະອົງໃນຖານະຄົນກາງ, ສ່ວນພວກຊາວຢິວກັບຖືກປະໄວ້ໃນຄວາມມືດມົນໃຫ້ສືບຕໍ່ການຖວາຍບູຊາທີ່ບໍ່ມີປະໂຫຍດ. ການປະຕິບັດໜ້າທີ່ຕາມພິທີການ ແລະ ສັນຍາລັກໄດ້ສິ້ນສຸດລົງແລ້ວ. ປະຕູທີ່ມະນຸດເຄີຍໃຊ້ເຂົ້າເຝົ້າພຣະເຈົ້າໄດ້ປິດລົງ. ຊາວຢິວປະຕິເສດທີ່ຈະຊອກຫາພຣະອົງໃນທາງດຽວທີ່ສາມາດພົບພຣະອົງໄດ້ ຄືຜ່ານການປະຕິບັດໜ້າທີ່ໃນສະຖານນະມັດສະການແຫ່ງສະຫວັນ. ດ້ວຍເຫດນີ້ ພວກເຂົາຈຶ່ງບໍ່ມີການຕິດຕໍ່ພົວພັນກັບພຣະເຈົ້າ. ສຳລັບພວກເຂົາ ປະຕູໄດ້ປິດແລ້ວ. ພວກເຂົາບໍ່ຮູ້ຈັກພຣະຄຣິສໃນຖານະເຄື່ອງບູຊາທີ່ແທ້ຈິງ ແລະ ຄົນກາງພຽງຜູ້ດຽວຕໍ່ພຣະພັກພຣະເຈົ້າ. ສະນັ້ນ ພວກເຂົາຈຶ່ງບໍ່ສາມາດຮັບພຣະພອນຈາກການເປັນຄົນກາງຂອງພຣະອົງໄດ້. {GC 430.2}

## {GC 430.3}

ສະພາບຂອງຊາວຢິວທີ່ບໍ່ເຊື່ອນັ້ນ ສະທ້ອນໃຫ້ເຫັນເຖິງທ່າທີຂອງຄຣິສຕຽນທີ່ບໍ່ເຊື່ອ ແລະ ບໍ່ເອົາໃຈໃສ່, ຜູ້ທີ່ຕັ້ງໃຈບໍ່ຮັບຮູ້ເລື່ອງການປະຕິບັດໜ້າທີ່ດ້ວຍຄວາມເມດຕາຂອງມະຫາປະໂຣຫິດຂອງພວກເຮົາ. ໃນພິທີກຳທີ່ເປັນຮູບແບບສັນຍາລັກນັ້ນ, ເມື່ອມະຫາປະໂຣຫິດເຂົ້າໄປໃນສະຖານທີ່ສັກສິດທີ່ສຸດ, ຊາວອິສຣາເອນທັງໝົດຕ້ອງເຕົ້າໂຮມກັນອ້ອມຮອບຫໍເຕັນສັກສິດ ແລະ ຖ່ອມຕົວລົງຕໍ່ພຣະພັກພຣະເຈົ້າຢ່າງສຸດຈິດສຸດໃຈ ເພື່ອພວກເຂົາຈະໄດ້ຮັບການອະໄພບາບ ແລະ ຈະບໍ່ຖືກຕັດອອກຈາກຊຸມຊົນ. ໃນວັນລຶບລ້າງຄວາມບາບຕົວຈິງນີ້ ມັນຈຶ່ງສຳຄັນຫຼາຍກວ່ານັ້ນອີກທີ່ພວກເຮົາຈະຕ້ອງເຂົ້າໃຈພາລະກິດຂອງມະຫາປະໂຣຫິດຂອງພວກເຮົາ ແລະ ຮູ້ວ່າພວກເຮົາມີໜ້າທີ່ອັນໃດແດ່. {GC 430.3}

### ບົດຮຽນສຳລັບພວກເຮົາ

## {GC 431.1}

ມະນຸດບໍ່ສາມາດປະຕິເສດຄຳເຕືອນທີ່ພຣະເຈົ້າປະທານໃຫ້ດ້ວຍຄວາມເມດຕາໂດຍບໍ່ໄດ້ຮັບຜົນກະທົບ. ໃນສະໄໝຂອງໂນອາ, ພຣະເຈົ້າໄດ້ສົ່ງຂ່າວມາຈາກສະຫວັນເພື່ອເຕືອນຊາວໂລກ ແລະ ການລອດພົ້ນຂອງພວກເຂົາຂຶ້ນຢູ່ກັບທ່າທີຂອງພວກເຂົາຕໍ່ຂ່າວນັ້ນ. ເນື່ອງຈາກຄົນໃນສະໄໝນັ້ນໄດ້ປະຕິເສດຄຳເຕືອນ, ພຣະເຈົ້າຈຶ່ງຊົງຖອນພຣະວິນຍານຂອງພຣະອົງອອກຈາກມະນຸດສະໂລກຜູ້ເຕັມໄປດ້ວຍບາບກຳ; ພວກເຂົາຈຶ່ງຕາຍໃນນ້ຳຖ້ວມໂລກ. ໃນສະໄໝຂອງອັບຣາຮາມ, ພຣະເຈົ້າຊົງຢຸດການອ້ອນວອນດ້ວຍຄວາມເມດຕາຕໍ່ຊາວເມືອງໂຊໂດມຜູ້ຜິດບາບ ແລະ ມີແຕ່ໂລດ, ເມຍຂອງລາວ, ແລະ ລູກສາວສອງຄົນເທົ່ານັ້ນທີ່ລອດຊີວິດ, ນອກຈາກນັ້ນທຸກຄົນໄດ້ຖືກໄຟຈາກສະຫວັນເຜົາຜານໃຫ້ພິນາດ. ໃນສະໄໝຂອງພຣະຄຣິສກໍເຊັ່ນດຽວກັນ, ພຣະບຸດຂອງພຣະເຈົ້າໄດ້ປະກາດແກ່ຊາວຢິວທີ່ບໍ່ເຊື່ອໃນຍຸກນັ້ນວ່າ: “ເບິ່ງແມ, ເຮືອນຂອງພວກເຈົ້າຖືກປະຖິ້ມໃຫ້ຮ້າງເປົ່າ.” (ມັດທາຍ 23:38 LCV). ພຣະເຈົ້າຜູ້ຊົງຣິດທານຸພາບອັນບໍ່ມີຂອບເຂດໄດ້ປະກາດລ່ວງໜ້າເຖິງຄົນໃນຍຸກສຸດທ້າຍວ່າ: “ພວກເຂົາປະຕິເສດທີ່ຈະຮັກຄວາມຈິງທີ່ນຳໄປສູ່ຄວາມພົ້ນ.” “ດ້ວຍເຫດນີ້ ພຣະເຈົ້າຈຶ່ງໄດ້ສົ່ງການຫຼອກລວງມາຄອບງຳພວກເຂົາເພື່ອວ່າພວກເຂົາຈະເຊື່ອຄວາມຕົວະ ແລະ ເພື່ອວ່າທຸກຄົນທີ່ບໍ່ຍອມເຊື່ອຄວາມຈິງແຕ່ກັບຊົມຊື່ນຄວາມຊົ່ວຮ້າຍຈະຖືກຕັດສິນລົງໂທດ.” (2 ເທສະໂລນິກ 2:10­–12 LCV). ເມື່ອຄົນເຫຼົ່ນັ້ນປະຕິເສດຄຳສອນໃນພຣະຄຳຂອງພຣະອົງ, ພຣະເຈົ້າຈຶ່ງຖອນພຣະວິນຍານຂອງພຣະອົງອອກໄປ ແລະ ປະປ່ອຍໃຫ້ພວກເຂົາຢູ່ກັບການຫຼອກລວງທີ່ພວກເພິ່ງພໍໃຈ. {GC 431.1}

## {GC 431.2}

ແຕ່ພຣະຄຣິສຍັງຄົງອ້ອນວອນເພື່ອມະນຸດ ແລະ ພຣະເຈົ້າຈະປະທານຄວາມສະຫວ່າງໃຫ້ແກ່ຜູ້ທີ່ສະແຫວງຫາ. ເຖິງແມ່ນວ່າຊາວແອັດເວນຕີສບໍ່ໄດ້ເຂົ້າໃຈເລື່ອງນີ້ໃນເບື້ອງຕົ້ນ, ແຕ່ຕໍ່ມາຄວາມຈິງໄດ້ຖືກເປີດເຜີຍຢ່າງຈະແຈ້ງ ໂດຍພວກເຂົາເລີ່ມເຂົ້າໃຈພຣະຄຳພີທີ່ອະທິບາຍສະຖານະທີ່ແທ້ຈິງຂອງພວກເຂົາ. {GC 431.2}

## {GC 431.3}

ສະຫຼຸບວ່າ: ຫຼັງຈາກເວລາທີ່ຄາດຫວັງໄວ້ໃນປີ 1844 ຜ່ານພົ້ນໄປ, ຜູ້ທີ່ຍັງຍຶດໝັ້ນໃນຄວາມເຊື່ອເລື່ອງການສະເດັດມາກໍເຂົ້າສູ່ໄລຍະເວລາແຫ່ງການທົດສອບອັນຍິ່ງໃຫຍ່. ມີສິ່ງດຽວທີ່ຊ່ວຍຄົ້ນພົບສະຖານະທີ່ແທ້ຈິງຂອງພວກເຂົາ, ນັ້ນຄືຄວາມສະຫວ່າງເລື່ອງສະຖານນະມັດສະການໃນສະຫວັນ. ບາງຄົນໄດ້ປະຖິ້ມຄວາມເຊື່ອໃນການຄຳນວນໄລຍະເວລາຕາມຄຳພະຍາກອນທີ່ເຄີຍເຊື່ອຖື ແລະ ອະທິບາຍວ່າຣິດອຳນາດອັນຍິ່ງໃຫຍ່ຂອງພຣະວິນຍານບໍລິສຸດທີ່ຊົງນຳພາຂະບວນການປະກາດເລື່ອງການສະເດັດມານັ້ນ ແມ່ນມາຈາກມະນຸດ ຫຼື ຊາຕານ. ອີກກຸ່ມໜຶ່ງຍັງຄົງເຊື່ອໝັ້ນວ່າອົງພຣະຜູ້ເປັນເຈົ້າໄດ້ນຳພາໃນປະສົບການທີ່ຜ່ານມາ. ໃນຂະນະທີ່ລໍຄອຍ, ເຝົ້າຕິດຕາມ ແລະ ອະທິຖານເພື່ອຮູ້ຈັກນ້ຳພຣະໄທຂອງພຣະເຈົ້າ ຄົນກຸ່ມນີ້ໄດ້ເຫັນວ່າມະຫາປະໂຣຫິດຜູ້ຍິ່ງໃຫຍ່ໄດ້ເລີ່ມຕົ້ນພາລະກິດອີກຢ່າງໜຶ່ງ. ເມື່ອຕິດຕາມພຣະອົງດ້ວຍຄວາມເຊື່ອ, ຜູ້ທີ່ສັດຊື່ເຫຼົ່ານີ້ຈຶ່ງເຂົ້າໃຈພາລະກິດສຸດທ້າຍຂອງຄຣິສຕະຈັກ ແລະ ເຂົ້າໃຈຂ່າວສານຂອງທູດສະຫວັນອົງທີໜຶ່ງ ແລະ ອົງທີສອງຢ່າງຈະແຈ້ງຂຶ້ນ; ດັ່ງນັ້ນ ຈຶ່ງພ້ອມທີ່ຈະຮັບເອົາ ແລະ ປະກາດຄຳເຕືອນອັນເຄັ່ງຂຶມຂອງທູດສະຫວັນອົງທີສາມໃນພຣະນິມິດບົດທີ 14 ໃຫ້ແກ່ຊາວໂລກ. {GC 431.3}