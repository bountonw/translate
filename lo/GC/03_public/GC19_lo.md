---
chapter:
  number: 19
  title:
    lo: ແສງສະຫວ່າງທີ່ສ່ອງໃນຄວາມມືດ
    en: Light Through Darkness
---

## {GC 343.1}

### ຄວາມເຂົ້າໃຈທີ່ຄ່ອຍໆເພີ່ມຂຶ້ນ

ວຽກງານຂອງພຣະເຈົ້າ ທີ່ປາກົດຢູ່ໃນຂະບວນການການປະຕິຮູບ ແລະ ການເຄື່ອນໄຫວທີ່ຍິ່ງໃຫຍ່ທາງສາສະໜາໃນຍຸກສະໄໝຕ່າງໆ ມີຄວາມຄ້າຍຄືກັນ; ຫຼັກການທີ່ພຣະເຈົ້າຊົງໃຊ້ໃນການປະຕິບັດຕໍ່ມະນຸດບໍ່ເຄີຍປ່ຽນແປງ. ການເຄື່ອນໄຫວຕ່າງໆທີ່ສຳຄັນໃນປະຈຸບັນ ມີຄວາມຄ້າຍຄືກັນກັບຂະບວນການຟື້ນຟູໃນອະດີດ; ດ້ວຍເຫດນີ້, ປະສົບການຂອງຄຣິສຕະຈັກໃນສະໄໝກ່ອນ ຈຶ່ງມີບົດຮຽນອັນລ້ຳຄ່າສຳລັບຍຸກສະໄໝຂອງພວກເຮົາ. {GC 343.1}

## {GC 343.2}

ຫຼັກຄວາມຈິງທີ່ແຈ່ມແຈ້ງທີ່ສຸດໃນພຣະຄຳພີກໍຄື: ພຣະເຈົ້າຊົງນຳພາຜູ້ຮັບໃຊ້ຂອງພຣະອົງໃນໂລກດ້ວຍພຣະວິນຍານບໍຣິສຸດ ເພື່ອໃຫ້ພວກເຂົາມີສ່ວນໃນການເຄື່ອນໄຫວອັນສຳຄັນ ຕາມແຜນການຊ່ວຍມະນຸດໃຫ້ລອດ. ມະນຸດເປັນເຄື່ອງມືໃນພຣະຫັດຂອງພຣະເຈົ້າ ເຊິ່ງພຣະອົງຊົງໃຊ້ຕາມພຣະປະສົງແຫ່ງພຣະຄຸນ ແລະ ພຣະເມດຕາຂອງພຣະອົງ. ແຕ່ລະຄົນມີສ່ວນໃນວຽກງານທີ່ຕ້ອງເຮັດ, ທຸກຄົນໄດ້ຮັບແສງສະຫວ່າງສ່ວນໜຶ່ງທີ່ເໝາະສົມກັບຄວາມຈຳເປັນໃນຍຸກສະໄໝຂອງຕົນ ແລະ ພຽງພໍທີ່ຈະໃຫ້ເຮັດວຽກງານທີ່ພຣະເຈົ້າຊົງມອບໝາຍໃຫ້. ແຕ່ບໍ່ວ່າຈະໄດ້ຮັບກຽດຈາກສະຫວັນພຽງໃດກໍຕາມ ບໍ່ມີຜູ້ໃດເຄີຍເຂົ້າໃຈແຜນການອັນຍິ່ງໃຫຍ່ແຫ່ງການໄຖ່ມະນຸດໃຫ້ລອດຢ່າງຄົບຖ້ວນ ຫຼື ແມ່ນແຕ່ຈະເຂົ້າໃຈພຣະປະສົງຂອງພຣະເຈົ້າ ສຳລັບວຽກງານໃນຍຸກສະໄໝຂອງຕົນເອງ ກໍຍັງຮູ້ບໍ່ຖ່ອງແທ້. ມະນຸດບໍ່ສາມາດເຂົ້າໃຈຢ່າງຄົບຖ້ວນ ເຖິງສິ່ງທີ່ພຣະເຈົ້າຈະເຮັດໃຫ້ສຳເລັດ ຜ່ານວຽກງານທີ່ພຣະອົງຊົງມອບໝາຍໃຫ້ຕົນ; ພວກເຂົາບໍ່ເຂົ້າໃຈຢ່າງລະອຽດ ເຖິງຂ່າວສານທີ່ຕົນປະກາດໃນພຣະນາມຂອງພຣະອົງ. {GC 343.2}

## {GC 343.3}

“ເຈົ້າຢັ່ງຮູ້ເຖິງຂອບເຂດ ແລະ ຄວາມຈຳກັດຄວາມຍິ່ງໃຫຍ່ ແລະ ຣິດອຳນາດຂອງພຣະເຈົ້າໄດ້ຫຼືບໍ່?” “ພຣະເຈົ້າຢາເວກ່າວວ່າ, ‘ຄວາມຄິດເຮົານັ້ນ ບໍ່ຄືຄວາມຄິດຂອງພວກເຈົ້າ ແລະ ວິຖີທາງຂອງເຮົານັ້ນກໍແຕກຕ່າງໃດ ບໍ່ຄືວິຖີທາງຂອງພວກເຈົ້າ. ຟ້າສະຫວັນສູງກວ່າແຜ່ນດິນໂລກສັນໃດ ວິຖີທາງ ທັງຄວາມຄິດເຮົາກໍສູງກວ່າສັນນັ້ນ.’” “ເພາະແມ່ນເຮົາແຕ່ຜູ້ດຽວທີ່ເປັນພຣະເຈົ້າ. ຕັ້ງແຕ່ຕົ້ນ ເຮົາກ່າວໄວ້ກ່ອນເຖິງສິ່ງທີ່ຈະມີມາ ເຮົາໄດ້ບອກໄວ້ແຕ່ດົນນານໃນສິ່ງທີ່ຈະເກີດຂຶ້ນ.” (ໂຢບ 11:7; ເອຊາຢາ 55:8, 9; 46:9, 10). {GC 343.3}

## {GC 344.1}

ແມ່ນແຕ່ບັນດາຜູ້ເຜີຍພຣະທຳ ທີ່ໄດ້ຮັບແສງສະຫວ່າງພິເສດຈາກພຣະວິນຍານບໍຣິສຸດ ກໍຍັງບໍ່ເຂົ້າໃຈລະອຽດ ເຖິງຄວາມສຳຄັນຂອງສິ່ງທີ່ພຣະອົງຊົງເປີດເຜີຍໃຫ້ເຂົາທັງຫຼາຍ. ຄວາມເຂົ້າໃຈໃນສິ່ງເຫຼົ່ານັ້ນ ຄ່ອຍໆພັດທະນາຂຶ້ນໃນຍຸກສະໄໝຕ່າງໆ ຕາມທີ່ຄົນຂອງພຣະເຈົ້າຕ້ອງການຄຳສອນດັ່ງກ່າວ. {GC 344.1}

## {GC 344.2}

ເປໂຕຂຽນເຖິງຄວາມລອດທີ່ປາກົດຢູ່ໃນຂ່າວປະເສີດວ່າ: “ບັນດາຜູ້ທຳນວາຍທີ່ໄດ້ທຳນວາຍເຖິງພຣະຄຸນ ເຊິ່ງຈະບັງເກີດແກ່ເຈົ້າທັງຫຼາຍ ກໍໄດ້ຄົ້ນຄວ້າ ແລະ ສືບຖາມຫາຢ່າງຖ້ວນຖີ່ ກ່ຽວກັບເລື່ອງຄວາມພົ້ນນີ້. ພວກເພິ່ນໄດ້ສືບຄົ້ນຫາວ່າ ພຣະວິນຍານຂອງພຣະຄຣິສ ຜູ້ຊົງສະຖິດຢູ່ໃນພວກເພິ່ນ ໄດ້ຖືກບົ່ງບອກໄວ້ເຖິງ*ຄາວໃດ* ແລະ *ເວລາໃດ* ເມື່ອພຣະອົງຊົງທຳນວາຍໄວ້ ເຖິງຄວາມທຸກທໍລະມານຂອງພຣະຄຣິສ ແລະ ເຖິງສະຫງ່າຣາສີທີ່ຈະມາພາຍຫຼັງຄວາມທົນທຸກທໍລະມານນັ້ນ. ກໍຊົງສຳແດງໃຫ້ພວກຜູ້ທຳນວາຍນັ້ນຮູ້ວ່າ ທີ່ທ່ານເຫຼົ່ານັ້ນໄດ້ປະຕິບັດໃນເຫດການທັງປວງນັ້ນ ບໍ່ແມ່ນສຳລັບ*ພວກເພິ່ນເອງ* ແຕ່ສຳລັບ*ເຈົ້າທັງຫຼາຍ*.” (1 ເປໂຕ 1:10–12). {GC 344.2}

## {GC 344.3}

ເຖິງແມ່ນວ່າ ພຣະເຈົ້າບໍ່ໄດ້ໃຫ້ບັນດາຜູ້ເຜີຍພຣະທຳ ເຂົ້າໃຈຢ່າງລະອຽດກ່ຽວກັບສິ່ງທີ່ພຣະອົງຊົງເປີດເຜີຍໃຫ້ພວກເຂົາ, ແຕ່ຄົນເຫຼົ່ານີ້ມີຄວາມພະຍາຍາມຢ່າງຈິງຈັງ ທີ່ຈະຮັບຄວາມສະຫວ່າງທັງໝົດທີ່ພຣະເຈົ້າຊົງໂຜດສຳແດງໃຫ້ເຫັນ. ພວກເຂົາ “ໄດ້ຄົ້ນຄວ້າ ແລະ ສືບຖາມຫາຢ່າງຖ້ວນຖີ່;…ພວກເພິ່ນໄດ້ສືບຄົ້ນຫາວ່າ ພຣະວິນຍານຂອງພຣະຄຣິສ ຜູ້ຊົງສະຖິດຢູ່ໃນພວກເພິ່ນ ໄດ້ຖືກບົ່ງບອກໄວ້ເຖິງ*ຄາວໃດ* ແລະ *ເວລາໃດ*.” ຊ່າງເປັນບົດຮຽນທີ່ສຳຄັນສຳລັບຄົນຂອງພຣະເຈົ້າຫຼັງສະໄໝຂອງພຣະເຢຊູຄຣິສ ເພາະພຣະອົງປະທານຄຳພະຍາກອນເຫຼົ່ານີ້ໃຫ້ແກ່ຜູ້ຮັບໃຊ້ຂອງພຣະອົງ ກໍເພື່ອປະໂຫຍດຂອງຄຣິສຕຽນນີ້ເອງ. “ກໍຊົງສຳແດງໃຫ້ພວກຜູ້ທຳນວາຍນັ້ນຮູ້ວ່າ ທີ່ທ່ານເຫຼົ່ານັ້ນໄດ້ປະຕິບັດໃນເຫດການທັງປວງນັ້ນ ບໍ່ແມ່ນສຳລັບພວກເພິ່ນເອງ ແຕ່ສຳລັບເຈົ້າທັງຫຼາຍ.” ຄົນເຫຼົ່ານັ້ນເປັນຜູ້ບໍຣິສຸດຂອງພຣະເຈົ້າ; ຈົ່ງສັງເກດວ່າພວກເຂົາ “ໄດ້ຄົ້ນຄວ້າ ແລະ ສືບຖາມຫາຢ່າງຖ້ວນຖີ່” ກ່ຽວກັບສິ່ງທີ່ຊົງເປີດເຜີຍໃຫ້ພວກເຂົາ ເພື່ອປະໂຫຍດຂອງຄົນລຸ້ນໃໝ່ທີ່ຍັງບໍ່ທັນໄດ້ເກີດມາ. ໃຫ້ເຮົາລອງປຽບທຽບຄວາມກະຕືລືລົ້ນຂອງພວກເຂົາ ທີ່ມີຕໍ່ຂອງປະທານຈາກສະຫວັນ ກັບ ຄວາມເສີຍເມີຍຂອງຄົນທີ່ພຣະເຈົ້າຊົງໂຜດໃນຍຸກຫຼັງໆນີ້. ຊ່າງເປັນການຕິຕຽນຕໍ່ທ່າທີຂອງຄຣິສຕຽນໃນສະໄໝຂອງພວກເຮົາ ທີ່ຮັກຄວາມສະດວກສະບາຍ ແລະ ຫຼົງຮັກຝ່າຍໂລກ ທັງມີຄວາມພໍໃຈທີ່ຈະປະກາດວ່າ ຄຳພະຍາກອນບໍ່ສາມາດເຂົ້າໃຈໄດ້ເລີຍ! {GC 344.3}

## {GC 344.4}

ເຖິງແມ່ນວ່າຈິດໃຈຂອງມະນຸດມີຄວາມຈຳກັດ ຈົນບໍ່ສາມາດເຂົ້າເຖິງຄວາມຄິດຂອງພຣະເຈົ້າໄດ້ ຫຼື ອາດບໍ່ເຂົ້າໃຈຢ່າງຖ່ອງແທ້ເຖິງພຣະປະສົງຂອງພຣະອົງ, ແຕ່ສາເຫດສ່ວນໃຫຍ່ທີ່ຄົນເຮົາບໍ່ເຂົ້າໃຈຂ່າວສານຈາກສະຫວັນດີເທົ່າທີ່ຄວນ ກໍຍ້ອນວ່າເຮົາມີຄວາມເຂົ້າໃຈຜິດເປັນພື້ນຖານຢູ່ແລ້ວ ຫຼື ວ່າເປັນເພາະພວກເຮົາໄດ້ລະເລີຍ ບໍ່ເອົາໃຈໃສ່ຕໍ່ບາງສິ່ງບາງຢ່າງ. ຈິດໃຈຂອງຜູ້ຄົນ ແລະ ແມ່ນແຕ່ຜູ້ຮັບໃຊ້ຂອງພຣະເຈົ້າ ມັກຖືກຄວາມຄິດເຫັນຂອງມະນຸດ, ທຳນຽມປະເພນີ ແລະ ຄຳສອນອັນເປັນຄວາມເທັດເຮັດໃຫ້ຕາບອດຢູ່ເລື້ອຍໆ ຈົນພວກເຂົາສາມາດເຂົ້າໃຈຂໍ້ລ້ຳເລິກ ທີ່ພຣະເຈົ້າຊົງສຳແດງໃນພຣະຄຳຂອງພຣະອົງ ພຽງເລັກໜ້ອຍ. ເຖິງແມ່ນວ່າພຣະຜູ້ຊ່ວຍໃຫ້ລອດຊົງຢູ່ກັບພວກສາວົກຂອງພຣະອົງແທ້ໆ ແຕ່ພວກເຂົາກໍເຂົ້າໃຈພຣະຄຳຂອງພຣະອົງພຽງເລັກໜ້ອຍເຊັ່ນກັນ. ພວກເຂົາໄດ້ຄ້ອຍຕາມແນວຄິດຂອງຄົນທົ່ວໄປທີ່ວ່າ ພຣະເມຊີອາຈະສະເດັດມາຄອບຄອງໃນຖານະເຈົ້າແຜ່ນດິນ ແລະ ຈະຍົກຊົນຊາດອິດສະຣາເອນຂຶ້ນ ໃຫ້ປົກຄອງຢູ່ເໜືອຊົນຊາດທັງຫຼາຍໃນໂລກ; ສະນັ້ນ, ພວກເຂົາຈຶ່ງບໍ່ສາມາດເຂົ້າໃຈຖ້ອຍຄຳຂອງພຣະອົງ ທີ່ກ່າວລ່ວງໜ້າເຖິງຄວາມທຸກທໍລະມານ ແລະ ການສິ້ນພຣະຊົນຂອງພຣະອົງໄດ້. {GC 344.4}

## {GC 345.1}

### ຄົບກຳນົດເວລາ

ພຣະຄຣິສ\Sໄດ້ສົ່ງພວກສາວົກອອກໄປດ້ວຍພຣະອົງເອງ ໃຫ້ປະກາດວ່າ: “ເວລາທີ່ໄດ້ກຳນົດໄວ້ມາເຖິງແລ້ວ ແລະ ຣາຊອານາຈັກຂອງພຣະເຈົ້າກໍມາໃກ້ແລ້ວ ຈົ່ງຖິ້ມໃຈເກົ່າເອົາໃຈໃໝ່ ແລະ ເຊື່ອໃນຂ່າວປະເສີດ.” (ມາຣະໂກ 1:15). ຄຳປະກາດນີ້ແມ່ນອີງໃສ່ຄຳພະຍາກອນຂອງດານີເອນບົດທີ 9. ທູດສະຫວັນໄດ້ກ່າວວ່າ ມີ 69 ອາທິດ ແລ້ວຈະມາເຖິງ “ພຣະເມຊີອາຜູ້ເປັນປະມຸກ.” (ດານີເອນ 9:25 TKJV). ພວກສາວົກ ຈຶ່ງເຝົ້າຫວັງການສ້າງຕັ້ງອານາຈັກຂອງພຣະເມຊີອາໃນນະຄອນເຢຣູຊາເລັມ ດ້ວຍຄວາມຊົມຊື່ນຍິນດີ ເພາະເຊື່ອວ່າ ອານາຈັກນັ້ນຈະຄອບຄອງຈົນທົ່ວແຜ່ນດິນໂລກ. {GC 345.1}

## {GC 345.2}

ພວກເຂົາ\Sເທດສະໜາປະກາດຂ່າວສານ\Sທີ່ພຣະຄຣິສຊົງມອບໝາຍໃຫ້, ເຖິງແມ່ນວ່າພວກເຂົາເອງເຂົ້າໃຈຜິດໃນສິ່ງທີ່ຕົນປະກາດ. ການປະກາດຂອງພວກເຂົາອີງໃສ່ພຣະທຳດານີເອນ 9:25, ແຕ່ພວກສາວົກບໍ່ໄດ້ສັງເກດຖ້ອຍຄຳໃນຂໍ້ຖັດໄປທີ່ກ່າວວ່າ ພຣະເມຊີອາຈະຖືກຕັດອອກ ເຊິ່ງໝາຍເຖິງການຖືກຂ້າຢ່າງບໍ່ຍຸຕິທຳ. ນັບຕັ້ງແຕ່ເກີດ ພວກສາວົກປັກໃຈລໍຖ້າອານາຈັກອັນຮຸ່ງເຮືອງທີ່ຈະຄອບຄອງແຜ່ນດິນໂລກ; ຄວາມຄາດຫວັງນີ້ໄດ້ເຮັດໃຫ້ພວກເຂົາຕາບອດ ຈົນບໍ່ສາມາດເຂົ້າໃຈໃນລາຍລະອຽດຂອງຄຳພະຍາກອນ ຫຼື ໃນຖ້ອຍຄຳຂອງພຣະຄຣິສໄດ້. {GC 345.2}

## {GC 345.3}

ພວກສາວົກຂອງພຣະເຢຊູ ໄດ້ປະຕິບັດຕາມໜ້າທີ່ ໃນການປະກາດຄຳເຊື້ອເຊີນແຫ່ງຄວາມເມດຕາແກ່ປະຊາຊົນຊາວຢິວ, ແຕ່ໃນເວລາທີ່ພວກເຂົາຄາດຫວັງວ່າ ຈະໄດ້ເຫັນພຣະອາຈານຂອງຕົນຂຶ້ນຄອບຄອງເໜືອບັນລັງຂອງດາວິດ ພວກເຂົາພັດໄດ້ເຫັນພຣະອົງຖືກຈັບໃນຂໍ້ຫາເປັນຜູ້ເຮັດຜິດ; ພຣະອົງຖືກຂ້ຽນຕີ, ຖືກໝິ່ນປະໝາດ, ຖືກກ່າວໂທດ ແລະ ຖືກຄຶງໄວ້ເທິງໄມ້ກາງແຂນແຫ່ງຄານວາຣີ. ວັນເວລາທີ່ອົງພຣະຜູ້ເປັນເຈົ້າຫຼັບຢູ່ໃນຫຼຸມຝັງສົບ ເປັນເວລາທີ່ເຈັບປວດ ແລະ ສິ້ນຫວັງທີ່ສຸດສຳລັບພວກສາວົກເຫຼົ່ານັ້ນ! {GC 345.3}

## {GC 346.1}

ພຣະຄຣິສສະເດັດມາຕາມເວລາ ແລະ ໃນລັກສະນະທີ່ກ່າວໄວ້ໃນຄຳພະຍາກອນທຸກປະການ. ຄຳທຳນວາຍລ່ວງໜ້າເຖິງພາລະກິດຂອງພຣະອົງ ໄດ້ສຳເລັດລົງໃນທຸກລາຍລະອຽດ. ພຣະອົງໄດ້ປະກາດຂ່າວສານແຫ່ງຄວາມລອດພົ້ນ ແລະ “ພຣະອົງສອນດ້ວຍຣິດອຳນາດ.” (ລູກາ 4:32). ຈິດໃຈຂອງຜູ້ຟັງເປັນພະຍານວ່າ ຄຳສອນຂອງພຣະອົງມາຈາກສະຫວັນ. ພຣະຄຳພີ ແລະ ພຣະວິນຍານຕ່າງຢືນຢັນວ່າ ພຣະເຈົ້າຊົງມອບພາລະກິດໃຫ້ແກ່ພຣະບຸດ. {GC 346.1}

## {GC 346.2}

ພວກສາວົກ\Sຍັງຄົງຜູກພັນກັບພຣະອາຈານຂອງພວກເຂົາ\Sດ້ວຍຄວາມຮັກທີ່ບໍ່ສິ້ນສຸດ; ແຕ່ເຖິງຢ່າງໃດກໍຕາມ, ຄວາມສົງໄສກໍເປັນດັ່ງເງົາມືດ ທີ່ປົກຄຸມຢູ່ເໜືອຈິດໃຈຂອງພວກເຂົາ. ໃນຄວາມເຈັບປວດນັ້ນ ພວກເຂົາລືມຖ້ອຍຄຳຂອງພຣະອົງ ທີ່ກ່າວໄວ້ລ່ວງໜ້າເຖິງການທົນທຸກທໍລະມານ ແລະ ການສິ້ນພຣະຊົນຂອງພຣະອົງ. ພວກເຂົາຄິດວ່າ: ຖ້າຫາກວ່າພຣະເຢຊູໄທນາຊາເຣັດເປັນພຣະເມຊີອາຜູ້ແທ້ຈິງແລ້ວ, ພວກເຂົາຄົງບໍ່ຕ້ອງທົນກັບຄວາມໂສກເສົ້າ ແລະ ຄວາມສິ້ນຫວັງເຊັ່ນນີ້. ຂໍ້ສົງໄສນີ້ ໄດ້ເຮັດໃຫ້ຈິດໃຈຂອງພວກສາວົກທຸກທໍລະມານ ໃນວັນສະບາໂຕທີ່ພຣະຜູ້ຊ່ວຍໃຫ້ລອດ ນອນຢູ່ໃນຫຼຸມຝັງສົບ ກ່ອນທີ່ພຣະອົງຈະຟື້ນຈາກຄວາມຕາຍ. {GC 346.2}

## {GC 346.3}

ເຖິງແມ່ນວ່າ ຄວາມໂສກເສົ້າເໝືອນຄວາມມືດມິດ ໄດ້ປົກຄຸມຢູ່ເໜືອພວກສາວົກຂອງພຣະເຢຊູ, ແຕ່ພຣະເຈົ້າບໍ່ໄດ້ປະຖິ້ມພວກເຂົາ. ຜູ້ເຜີຍພຣະທຳໄດ້ກ່າວວ່າ: “ເມື່ອຂ້າພະເຈົ້ານັ່ງຢູ່ໃນຄວາມມືດ, ພຣະເຢໂຮວາຈະຊົງເປັນຄວາມສະຫວ່າງແກ່ຂ້າພະເຈົ້າ,…ພຣະອົງຈະຊົງນຳຂ້າພະເຈົ້າໄປຍັງຄວາມສະຫວ່າງ ແລະ ຂ້າພະເຈົ້າຈະເຫັນຄວາມຊອບທຳຂອງພຣະອົງ.” “ສຳລັບພຣະອົງ ແມ່ນຄວາມມືດກໍບໍ່ໄດ້ລີ້ຊ່ອນອັນໃດໄວ້ຈາກພຣະອົງ; ກາງຄືນກໍແຈ້ງຢ່າງກາງເວັນ, ຄວາມມືດເປັນຢ່າງຄວາມສະຫວ່າງ.” ພຣະເຈົ້າຊົງກ່າວວ່າ: “ແສງສະຫວ່າງສ່ອງແຈ້ງໃນຄວາມມືດສຳລັບຄົນສັດຊື່.” “ເຮົາຈະຈູງຄົນຕາບອດໄປໃນທາງທີ່ເຂົາບໍ່ຮູ້ຈັກ ເຮົາຈະນຳເຂົາໄປໃນທາງທັງຫຼາຍທີ່ເຂົາບໍ່ຮູ້ຈັກ; ເຮົາໃຫ້ຄວາມມືດຂ້າງໜ້າເຂົາກັບກາຍເປັນຄວາມສະຫວ່າງ, ສິ່ງທີ່ຄົດງໍໃຫ້ຊື່ກົງ; ສິ່ງເຫຼົ່ານີ້ເປັນສິ່ງທີ່ເຮົາຈະກະທຳແກ່ພວກເຂົາ ແລະ ເຮົາຈະບໍ່ປະຖິ້ມພວກເຂົາ.” (ມີກາ 7:8, 9 TKJV; ເພງສັນລະເສີນ 139:12 TKJV; 112:4; ເອຊາຢາ 42:16 TKJV). {GC 346.3}

## {GC 346.4}

ຖ້ອຍຄຳ\Sທີ່ພວກສາວົກປະກາດ\Sໃນພຣະນາມຂອງອົງພຣະຜູ້ເປັນເຈົ້າ ລ້ວນແຕ່ເປັນຄວາມຈິງທຸກປະການ ແລະ ເຫດການທີ່ພວກເຂົາກ່າວເຖິງ ກໍກຳລັງເກີດຂຶ້ນໃນຂະນະທີ່ພວກເຂົາປະກາດວ່າ: “ເວລາທີ່ໄດ້ກຳນົດໄວ້ມາເຖິງແລ້ວ ແລະ ຣາຊອານາຈັກຂອງພຣະເຈົ້າກໍມາໃກ້ແລ້ວ.” (ມາຣະໂກ 1:15). ເມື່ອສິ້ນສຸດເວລາ 69 ອາທິດທີ່ກຳນົດໄວ້ສຳລັບການປາກົດຂອງພຣະເມຊີອາ\Sຕາມຄຳພະຍາກອນ\Sໃນພຣະທຳດານີເອນບົດທີ 9 ແລ້ວ, ພຣະຄຣິສໄດ້ຮັບການເຈີມຕັ້ງດ້ວຍພຣະວິນຍານ ຫຼັງຈາກທີ່ໄດ້ຮັບບັບຕິສະມາຈາກໂຢຮັນໃນແມ່ນ້ຳຈໍແດນ. ສ່ວນ “ອານາຈັກຂອງພຣະເຈົ້າ” ທີ່ພວກເຂົາປະກາດວ່າມາໃກ້ແລ້ວນັ້ນ ກໍໄດ້ຮັບການແຕ່ງຕັ້ງດ້ວຍການສິ້ນພຣະຊົນຂອງພຣະຄຣິສ. ອານາຈັກຂອງພຣະຄຣິສ ບໍ່ໄດ້ເປັນອານາຈັກຝ່າຍໂລກຢ່າງທີ່ພວກເຂົາຖືກສອນມາ ແລະ ບໍ່ໄດ້ເປັນອານາຈັກແຫ່ງຊີວິດນິຣັນ ທີ່ຈະໄດ້ຮັບການແຕ່ງຕັ້ງຂຶ້ນເມື່ອ “ອຳນາດ ແລະ ຄວາມຍິ່ງໃຫຍ່ຂອງອານາຈັກທັງໝົດໃນແຜ່ນດິນໂລກນັ້ນ ຈະຖືກມອບໃຫ້ແກ່ປະຊາຊົນຂອງພຣະເຈົ້າອົງສູງສຸດ” ຄື ອານາຈັກອັນເປັນນິຣັນດອນທີ່ “ບັນດາຜູ້ປົກຄອງທັງໝົດທີ່ເທິງແຜ່ນດິນໂລກຈະຮັບໃຊ້ ແລະ ເຊື່ອຟັງພວກເຂົາ.” (ດານີເອນ 7:27). ຕາມພຣະຄຳພີນັ້ນ ຄຳວ່າ “ອານາຈັກຂອງພຣະເຈົ້າ” ໝາຍເຖິງທັງອານາຈັກແຫ່ງພຣະຄຸນ ແລະ ອານາຈັກແຫ່ງສະຫງ່າຣາສີ. ອາຈານໂປໂລ\Sໄດ້ກ່າວເຖິງອານາຈັກແຫ່ງພຣະຄຸນ\Sໃນຈົດໝາຍຂອງເພິ່ນທີ່ຂຽນເຖິງຊາວເຮັບເຣີ. ຫຼັງຈາກທີ່ກ່າວເຖິງພຣະຄຣິສໃນຖານະຄົນກາງທີ່ຊົງ “ເຫັນໃຈໃນຄວາມອ່ອນແອຂອງພວກເຮົາ,” ອັກຄະສາວົກໂປໂລໄດ້ກ່າວວ່າ: “ດ້ວຍເຫດນັ້ນ, ຈົ່ງໃຫ້ເຮົາທັງຫຼາຍມີໃຈກ້າ ເຂົ້າເຖິງ*ພຣະທີ່ນັ່ງແຫ່ງພຣະຄຸນ* ເພື່ອພວກເຮົາຈະໄດ້ຮັບພຣະເມດຕາ ແລະ ພົບພຣະຄຸນທີ່ຈະຊ່ວຍເຮົາໃນເວລາທີ່ຕ້ອງການ.” (ເຮັບເຣີ 4:15, 16). ພຣະທີ່ນັ່ງແຫ່ງພຣະຄຸນເປັນສັນຍະລັກຂອງອານາຈັກແຫ່ງພຣະຄຸນ ເພາະການມີພຣະທີ່ນັ່ງກໍສະແດງວ່າຕ້ອງມີອານາຈັກ. ໃນຄຳອຸປະມາຫຼາຍເລື່ອງຂອງພຣະຄຣິສ ພຣະອົງໃຊ້ຄຳວ່າ “ແຜ່ນດິນສະຫວັນ” ເພື່ອສະແດງເຖິງພາລະກິດແຫ່ງພຣະຄຸນຕໍ່ຈິດໃຈຂອງມະນຸດ. {GC 346.4}

## {GC 347.1}

ສ່ວນພຣະທີ່ນັ່ງແຫ່ງສະຫງ່າຣາສີນັ້ນ ໝາຍເຖິງອານາຈັກແຫ່ງສະຫງ່າຣາສີ ເຊິ່ງພຣະຜູ້ຊ່ວຍໃຫ້ລອດໄດ້ກ່າວເຖິງດັ່ງນີ້ວ່າ: “ເມື່ອບຸດມະນຸດຈະສະເດັດມາໃນສະຫງ່າຣາສີ ພ້ອມກັບເຫຼົ່າທູດສະຫວັນຜູ້ບໍຣິສຸດທັງປວງ, ເມື່ອນັ້ນພຣະອົງຈະປະທັບເທິງພຣະທີ່ນັ່ງອັນຮຸ່ງເຮືອງຂອງພຣະອົງ. ບັນດາປະຊາຊາດຕ່າງໆ ຈະປະຊຸມພ້ອມກັນຕໍ່ພຣະພັກພຣະອົງ.” (ມັດທາຍ 25:31, 32 TKJV). ອານາຈັກດັ່ງກ່າວຍັງເປັນເລື່ອງຂອງອະນາຄົດຢູ່ ເຊິ່ງຈະບໍ່ໄດ້ຮັບການແຕ່ງຕັ້ງຂຶ້ນ ຈົນກວ່າພຣະຄຣິສຈະສະເດັດມາຄັ້ງທີສອງ. {GC 347.1}

## {GC 347.2}

ອານາຈັກແຫ່ງພຣະຄຸນ ໄດ້ຖືກສ້າງຕັ້ງຂຶ້ນທັນທີ ພາຍຫຼັງທີ່ມະນຸດຫຼົງເຮັດບາບ ເມື່ອແຜນການໄຖ່ມະນຸດຜູ້ຫຼົງຜິດໃຫ້ລອດໄດ້ຖືກວາງໄວ້. ໃນເວລານັ້ນ, ອານາຈັກແຫ່ງພຣະຄຸນຍັງບໍ່ໄດ້ເກີດຂຶ້ນເທື່ອ ແຕ່ມີຢູ່ໃນພຣະປະສົງ ແລະ ພຣະສັນຍາຂອງພຣະເຈົ້າ; ແລະມະນຸດສາມາດເຂົ້າມາເປັນໄພ່ພົນຂອງອານາຈັກນັ້ນໄດ້ໂດຍຄວາມເຊື່ອ. ແຕ່ອານາຈັກແຫ່ງພຣະຄຸນບໍ່ໄດ້ຖືກສ້າງຕັ້ງຂຶ້ນຢ່າງແທ້ຈິງ ຈົນກວ່າພຣະຄຣິສໄດ້ສິ້ນພຣະຊົນ. ແມ່ນແຕ່ຫຼັງຈາກເລີ່ມພາລະກິດຂອງພຣະອົງໃນໂລກນີ້ແລ້ວ ພຣະຜູ້ຊ່ວຍໃຫ້ລອດອາດຖອຍໜີຈາກການສະຫຼະພຣະຊົນເທິງໄມ້ກາງແຂນ ເພາະຄວາມດື້ດ້ານ ແລະ ການບໍ່ຮູ້ບຸນຄຸນຂອງມະນຸດ. ໃນສວນເຄັດເຊມາເນ ຈອກແຫ່ງຄວາມທຸກຂະເວດທະນາ ໄດ້ສັ່ນຄອນຢູ່ໃນພຣະຫັດຂອງພຣະອົງ. ໃນຄາວນັ້ນ, ພຣະອົງສາມາດເຊັດເຫື່ອທີ່ອອກເປັນຢົດເລືອດຈາກໜ້າຜາກຂອງພຣະອົງ ແລ້ວປ່ອຍໃຫ້ມະນຸດສະໂລກພິນາດໃນຄວາມບາບຂອງພວກເຂົາ. ຖ້າພຣະອົງໄດ້ເຮັດເຊັ່ນນັ້ນ ກໍຈະບໍ່ມີການໄຖ່ມະນຸດໃຫ້ພົ້ນຈາກຄວາມຜິດບາບ; ແຕ່ເມື່ອພຣະຜູ້ຊ່ວຍໃຫ້ລອດໄດ້ສະຫຼະພຣະຊົນ ແລະ ເປັ່ງພຣະສຸຣະສຽງເປັນຄັ້ງສຸດທ້າຍວ່າ “ສຳເລັດແລ້ວ,” ແຜນການແຫ່ງການໄຖ່ມະນຸດໃຫ້ພົ້ນຈຶ່ງແນ່ນອນ. ການສິ້ນພຣະຊົນຂອງພຣະຄຣິສ ໄດ້ຢືນຢັນພຣະສັນຍາທີ່ເຄີຍກ່າວໄວ້ແກ່ມະນຸດຄູ່ທຳອິດໃນສວນເອເດນ. ອານາຈັກແຫ່ງພຣະຄຸນທີ່ກ່ອນໜ້ານີ້ມີຢູ່ໂດຍພຣະສັນຍາຂອງພຣະເຈົ້າ ຈຶ່ງໄດ້ຖືກສະຖາປະນາຂຶ້ນ. {GC 347.2}

## {GC 348.1}

ດັ່ງນັ້ນ, ການສິ້ນພຣະຊົນຂອງພຣະຄຣິສ ອັນເປັນເຫດການທີ່ພວກສາວົກຄິດວ່າ ເປັນການທຳລາຍຄວາມຫວັງສຸດທ້າຍຂອງພວກເຂົາ ຈຶ່ງເປັນສິ່ງທີ່ຮັບປະກັນຄວາມຫວັງໃຫ້ໝັ້ນຄົງຕະຫຼອດໄປ. ເຖິງແມ່ນວ່າ ເຫດການນັ້ນເຮັດໃຫ້ພວກເຂົາຜິດຫວັງຢ່າງຂົມຂື່ນ, ແຕ່ເປັນຫຼັກຖານຢືນຢັນທີ່ສຳຄັນທີ່ສຸດວ່າ ຄວາມເຊື່ອຂອງພວກເຂົານັ້ນຖືກຕ້ອງ. ການສິ້ນພຣະຊົນຂອງພຣະຄຣິສ ໄດ້ເຮັດໃຫ້ພວກເຂົາເຕັມໄປດ້ວຍຄວາມໂສກເສົ້າ ແລະ ຄວາມສິ້ນຫວັງ ແຕ່ເປັນສິ່ງທີ່ເປີດປະຕູແຫ່ງຄວາມຫວັງໃຫ້ແກ່ມະນຸດສະໂລກ ຄືລູກຫຼານຂອງອາດາມທຸກຄົນ; ແລະເປັນເຫດການທີ່ໃຫ້ຊີວິດນິຣັນ ແລະ ຄວາມສຸກຕະຫຼອດການ ໃຫ້ແກ່ຄົນຂອງພຣະເຈົ້າທຸກຄົນທີ່ສັດຊື່ໃນທຸກຍຸກສະໄໝ. {GC 348.1}

## {GC 348.2}

ພຣະປະສົງແຫ່ງພຣະເມດຕາ ອັນບໍ່ມີສິ້ນສຸດຂອງພຣະເຈົ້າ ກຳລັງສຳເລັດ ເຖິງແມ່ນວ່າ ຕ້ອງຜ່ານຄວາມຜິດຫວັງຂອງພວກສາວົກ. ເຖິງແມ່ນວ່າພຣະຄຸນ ແລະ ການສອນດ້ວຍສິດທິອຳນາດຂອງພຣະຄຣິສ ໄດ້ຊະນະໃຈພວກສາວົກແລ້ວກໍຕາມ, ແຕ່ຄວາມຫຍິ່ງຍະໂສ ແລະ ຄວາມທະເຍີທະຍານຢ່າງເຫັນແກ່ຕົວ ໄດ້ປະສົມປົນເປໄປກັບຄວາມຮັກທີ່ພວກເຂົາມີຕໍ່ພຣະເຢຊູ ເໝືອນດັ່ງຂີ້ແຮ່ປະສົມກັບທອງຄຳບໍຣິສຸດ. ແມ່ນແຕ່ໃນງານລ້ຽງເທດສະການປັດສະຄາ ໃນຊົ່ວໂມງແຫ່ງຄວາມເສົ້າໂສກເມື່ອພຣະຄຣິສກຳລັງຈະສະເດັດໄປສວນເຄັດເຊມາເນ “ກໍມີການໂຕ້ຖຽງກັນເກີດຂຶ້ນໃນທ່າມກາງພວກສາວົກວ່າ ໃນພວກເພິ່ນ ຜູ້ໃດຈະເປັນໃຫຍ່ກວ່າໝູ່.” (ລູກາ 22:24). ພວກສາວົກກຳລັງໃຝ່ຝັນເຖິງບັນລັງ, ມົງກຸດ ແລະ ສະຫງ່າຣາສີ, ໃນຂະນະທີ່ຄວາມອັບອາຍ ແລະ ຄວາມທຸກທໍລະມານໃນສວນເຄັດເຊມາເນ, ໃນສານພິພາກສາ ແລະ ເທິງໄມ້ກາງແຂນແຫ່ງຄານວາຣີຢູ່ຕໍ່ໜ້າພວກເຂົາ. ສາເຫດທີ່ພວກສາວົກຢຶດເອົາຄຳສອນເທັດ ອັນເປັນທີ່ນິຍົມໃນຍຸກສະໄໝນັ້ນ ກໍຍ້ອນຄວາມທະນົງໃຈ ແລະ ຄວາມຫິວກະຫາຍໃນສັກສີຝ່າຍໂລກ, ພວກເຂົາຈຶ່ງບໍ່ໄດ້ໃສ່ໃຈຕໍ່ຄຳສອນຂອງພຣະຜູ້ຊ່ວຍໃຫ້ລອດ ທີ່ເປີດເຜີຍລັກສະນະອັນແທ້ຈິງແຫ່ງອານາຈັກຂອງພຣະອົງ ແລະ ທີ່ກ່າວເຖິງຄວາມທຸກ ແລະ ການສິ້ນພຣະຊົນຂອງພຣະອົງ. ຄວາມຜິດເຫຼົ່ານີ້ ນຳໄປສູ່ການຖືກທົດສອບຢ່າງຮຸນແຮງ ເຊິ່ງພຣະເຈົ້າຊົງອະນຸຍາດໃຫ້ເກີດຂຶ້ນເພື່ອຕີສອນພວກເຂົາ. ເຖິງແມ່ນວ່າ ພວກສາວົກບໍ່ເຂົ້າໃຈຄວາມໝາຍຂອງຂ່າວສານທີ່ຕົນປະກາດ ແລະ ບໍ່ໄດ້ຮັບຕາມທີ່ຄາດຫວັງໄວ້, ແຕ່ພວກເຂົາໄດ້ປະກາດຄຳເຕືອນທີ່ພຣະເຈົ້າຊົງມອບໝາຍໃຫ້ ແລະ ພຣະອົງຊົງຕອບແທນຄວາມເຊື່ອ ແລະ ການເຊື່ອຟັງຂອງພວກເຂົາ. ພຣະເຈົ້າຊົງມີພຣະປະສົງ ທີ່ຈະມອບໝາຍໃຫ້ພວກເຂົາປະກາດຂ່າວປະເສີດອັນຮຸ່ງເຮືອງ ເລື່ອງການຟື້ນພຣະຊົນຂອງອົງພຣະຜູ້ເປັນເຈົ້າຂອງພວກເຂົາ ແກ່ທຸກຊົນຊາດ. ເພາະເຫດນີ້, ພຣະອົງຈຶ່ງຍອມໃຫ້ພວກສາວົກຜ່ານປະສົບການອັນຂົມຂື່ນ ເພື່ອກະກຽມພວກເຂົາສຳລັບວຽກງານດັ່ງກ່າວ. {GC 348.2}

## {GC 349.1}

ຫຼັງຈາກການຟື້ນພຣະຊົນ ພຣະເຢຊູໄດ້ປາກົດຕົວຕໍ່ພວກສາວົກຂອງພຣະອົງ ເມື່ອເດີນທາງໄປຍັງເມືອງເອມາອູດ; “ແລ້ວພຣະອົງຈຶ່ງຊົງອະທິບາຍພຣະຄຳພີທຸກຕອນ ທີ່ກ່າວເຖິງເລື່ອງພຣະອົງສູ່ພວກເພິ່ນຟັງ ຄືເລີ່ມແຕ່ໂມເຊ ຕະຫຼອດເຖິງພວກຜູ້ທຳນວາຍ.” (ລູກາ 24:27). ສາວົກເຫຼົ່ານັ້ນຟັງດ້ວຍຄວາມຕື່ນເຕັ້ນດີໃຈ, ຄວາມເຊື່ອສັດທາໄດ້ຈຸດປະກາຍຂຶ້ນໃນໃຈ, ພວກເຂົາໄດ້ “ບັງເກີດໃໝ່ເຂົ້າສູ່ຄວາມຫວັງໃຈອັນມີຊີວິດຢູ່” (1 ເປໂຕ 1:3) ແມ່ນແຕ່ ກ່ອນທີ່ພຣະເຢຊູຈະເປີດເຜີຍພຣະອົງໃຫ້ພວກເຂົາຮູ້. ພຣະອົງມີພຣະປະສົງໃຫ້ພວກເຂົາເຂົ້າໃຈ ແລະ ມີຄວາມເຊື່ອໝັ້ນໃນ “ຄຳພະຍາກອນທີ່ແນ່ນອນ.” (2 ເປໂຕ 1:19 TKJV). ພຣະອົງຊົງປາຖະໜາໃຫ້ຄວາມຈິງຢັ່ງຮາກລົງເລິກໃນຈິດໃຈຂອງພວກເຂົາ, ບໍ່ແມ່ນພຽງແຕ່ເພາະມັນໄດ້ຮັບການສະໜັບສະໜູນຈາກຄຳພະຍານຂອງພຣະອົງເອງ ແຕ່ເພາະຫຼັກຖານທີ່ແນ່ນອນ ອັນປາກົດໃຫ້ເຫັນໃນຮູບແບບສັນຍະລັກຂອງລະບົບການຖວາຍບູຊາ ແລະ ໃນຄຳພະຍາກອນຂອງພຣະຄຳພີເດີມ. ມັນເປັນສິ່ງຈຳເປັນສຳລັບຜູ້ຕິດຕາມພຣະຄຣິສ ທີ່ຈະເຂົ້າໃຈໃນສິ່ງທີ່ຕົນສັດທາ, ບໍ່ພຽງແຕ່ເພື່ອພວກເຂົາເອງ ແຕ່ເພື່ອພວກເຂົາຈະປະກາດຄວາມຮູ້ເລື່ອງພຣະຄຣິສໃຫ້ຊາວໂລກໄດ້ຮູ້. ໃນຂັ້ນຕອນທຳອິດຂອງການໃຫ້ຄວາມຮູ້ດັ່ງກ່າວ, ພຣະເຢຊູຊົງໃຫ້ສາວົກເຫຼົ່ານັ້ນໃສ່ໃຈກັບຄຳຂຽນຂອງໂມເຊ ແລະ ພວກຜູ້ເຜີຍພຣະທຳ. ຄຳພະຍານນີ້ຂອງພຣະອົງຫຼັງຈາກທີ່ຊົງເປັນຂຶ້ນຈາກຄວາມຕາຍ ສະແດງໃຫ້ເຫັນວ່າ ພຣະອົງຊົງໃຫ້ຄວາມສຳຄັນ ແລະ ຄຸນຄ່າຕໍ່ພຣະຄຳພີເດີມພຽງໃດ. {GC 349.1}

## {GC 349.2}

### ປະກາຍແຫ່ງຄວາມຫວັງໃໝ່

ຈິດໃຈຂອງພວກສາວົກປ່ຽນແປງຢ່າງໃຫຍ່ຫຼວງ ເມື່ອໄດ້ເຫັນພຣະພັກອັນເຕັມໄປດ້ວຍຄວາມຮັກຂອງພຣະອາຈານອີກຄັ້ງໜຶ່ງ! (ເບິ່ງ ລູກາ 24:32). ພວກເຂົາໄດ້ “ພົບຜູ້ທີ່ໂມເຊໄດ້ກ່າວເຖິງໃນໜັງສືພຣະບັນຍັດ ແລະ ທີ່ພວກຜູ້ປະກາດພຣະທຳໄດ້ກ່າວເຖິງ”[^1] ໃນຄວາມໝາຍທີ່ເລິກເຊິ່ງ ແລະ ສົມບູນກວ່າເກົ່າ. ຄວາມບໍ່ແນ່ນອນ, ຄວາມອຸກໃຈ ແລະ ຄວາມສິ້ນຫວັງ ໄດ້ກັບກາຍເປັນຄວາມໝັ້ນໃຈອັນສົມບູນ ແລະ ຄວາມເຊື່ອທີ່ບໍ່ມີຂໍ້ສົງໄສ. ສະນັ້ນ, ຈຶ່ງບໍ່ເປັນທີ່ໜ້າປະຫຼາດໃຈເລີຍ ທີ່ຫຼັງຈາກພຣະອົງສະເດັດຂຶ້ນສະຫວັນໄປແລ້ວ ພວກເຂົາ “ສືບຕໍ່ຢູ່ໃນບໍລິເວນພຣະວິຫານທຸກວັນ ເພື່ອສັນລະເສີນ ແລະ ໂມທະນາຂອບພຣະຄຸນພຣະເຈົ້າ.” (ລູກາ 24:53). ປະຊາຊົນຮູ້ແຕ່ພຽງການສິ້ນພຣະຊົນຢ່າງໜ້າອັບອາຍຂອງພຣະຜູ້ຊ່ວຍໃຫ້ລອດ ຈຶ່ງຄາດວ່າ ພວກສາວົກຄົງມີໃບໜ້າທີ່ເຕັມໄປດ້ວຍຄວາມໂສກເສົ້າເສຍໃຈ, ຄວາມສັບສົນ ແລະ ຄວາມພ່າຍແພ້; ແຕ່ສິ່ງທີ່ພວກເຂົາເຫັນກັບເປັນຄວາມຊົມຊື່ນຍິນດີ ແລະ ໄຊຊະນະ. ປະສົບການຂອງພວກສາວົກ ໄດ້ຊ່ວຍພວກເຂົາໃຫ້ກຽມພ້ອມສຳລັບວຽກງານທີ່ລໍຖ້າຢູ່ຂ້າງໜ້າຢ່າງແທ້ຈິງ! ພວກເຂົາໄດ້ຜ່ານການທົດລອງອັນໜັກໜ່ວງທີ່ສຸດເທົ່າທີ່ພວກເຂົາຈະປະສົບໄດ້ ແລະ ເມື່ອທຸກຢ່າງເບິ່ງຄືເປັນໄປບໍ່ໄດ້ຕາມສາຍຕາຂອງມະນຸດ, ພຣະຄຳຂອງພຣະເຈົ້າກໍສຳເລັດຢ່າງມີໄຊ. ແຕ່ນັ້ນໄປ, ບໍ່ມີສິ່ງໃດສາມາດດັບຄວາມເຊື່ອຂອງພວກເຂົາ ຫຼື ເຮັດໃຫ້ຄວາມຮັກຂອງພວກເຂົາເຢັນລົງໄດ້. ໃນຄວາມເສົ້າສະຫຼົດໃຈນັ້ນ ພວກເຂົາຍັງ “ຢຶດໝັ້ນຄວາມຫວັງ” ເຊິ່ງເປັນດັ່ງ “ສະໝໍທີ່ແທ້ຈິງອັນໝັ້ນຄົງຂອງຈິດໃຈ.” (ເຮັບເຣີ 6:18, 19). ພວກເຂົາໄດ້ເປັນພະຍານເຖິງສະຕິປັນຍາ ແລະ ຣິດອຳນາດຂອງພຣະເຈົ້າ ຈຶ່ງມີຄວາມເຊື່ອວ່າ “ບໍ່ມີສິ່ງໃດແຍກພວກເຂົາຈາກຄວາມຮັກຂອງພຣະເຈົ້າໄດ້, ຄວາມຕາຍ ຫຼື ຊີວິດກໍດີ, ເທວະດາ ຫຼື ຜູ້ຄອບຄອງກໍດີ, ຫຼືສິ່ງທີ່ມີຢູ່ໃນປະຈຸບັນ ຫຼືສິ່ງທີ່ຈະມີມາໃນອະນາຄົດກໍດີ ຫຼືຣິດເດດທັງຫຼາຍ, ຄວາມສູງ ຫຼື ຄວາມເລິກກໍດີ ຫຼືສິ່ງອື່ນໃດຊົງສ້າງແລ້ວນັ້ນກໍດີ ຈະບໍ່ສາມາດແຍກພວກເຮົາອອກຈາກຄວາມຮັກຂອງພຣະເຈົ້າ ເຊິ່ງມີຢູ່ໃນພຣະເຢຊູຄຣິສເຈົ້າ ອົງພຣະຜູ້ເປັນເຈົ້າຂອງພວກເຮົາ.” ພວກເຂົາກ່າວວ່າ: “ໃນເຫດການທັງປວງນີ້ ພວກເຮົາກໍມີໄຊຊະນະຢ່າງເຫຼືອລົ້ນ ໂດຍທາງພຣະອົງຜູ້ຊົງຮັກພວກເຮົາທັງຫຼາຍນັ້ນ.” (ໂຣມ 8:38, 39, 37). “ພຣະຄຳຂອງອົງພຣະຜູ້ເປັນເຈົ້າຕັ້ງໝັ້ນຄົງຢູ່ຕະຫຼອດຊົ່ວນິຣັນດອນ.” (1 ເປໂຕ 1:25). ພວກສາວົກເຊື່ອຕາມຂໍ້ພຣະຄຳພີທີ່ກ່າວວ່າ: “ຜູ້ໃດຈະເປັນຜູ້ລົງໂທດພວກເຂົາອີກ? ເພາະພຣະເຢຊູຄຣິສເຈົ້າແມ່ນຜູ້ທີ່ໄດ້ຕາຍ ແລະ ຍິ່ງກວ່ານັ້ນອີກ ພຣະອົງໄດ້ເປັນຄືນມາຈາກຕາຍແລ້ວ ແລະ ນັ່ງຢູ່ກ້ຳຂວາພຣະຫັດຂອງພຣະເຈົ້າ, ພຣະອົງນັ້ນແຫຼະອະທິຖານວິງວອນຂໍເພື່ອພວກເຮົາ.” (ໂຣມ 8:34). {GC 349.2}

[^1]: ໂຢຮັນ 1:45 LO1972.

## {GC 350.1}

ອົງພຣະຜູ້ເປັນເຈົ້າຊົງກ່າວວ່າ: “ປະຊາຊົນຂອງເຮົາຈະບໍ່ຖືກດູໝິ່ນອີກຈັກເທື່ອ.” (ໂຢເອນ 2:26). “ນ້ຳຕາອາດໄຫຼຫຼັ່ງໃນເວລາກາງຄືນ ແຕ່ຄວາມຊົມຊື່ນຍິນດີກໍມີມາໃນຕອນເຊົ້າ.” (ເພງສັນລະເສີນ 30:5). ເຖິງແມ່ນວ່າ ຈະຕ້ອງຜ່ານການເສຍສະຫຼະ ແລະ ການຖືກຂ້າຍ້ອນຄວາມເຊື່ອເໝືອນພຣະຄຣິສກໍຕາມ, ແຕ່ພວກສາວົກບໍ່ມີທາງເອົາພາລະກິດການປະກາດຂ່າວປະເສີດເລື່ອງພຣະຄຸນຂອງພຣະອົງ ພ້ອມດ້ວຍມົງກຸດແຫ່ງຄວາມຊອບທຳທີ່ຈະໄດ້ຮັບເມື່ອພຣະອົງສະເດັດກັບມາ ໄປແລກກັບສັກສີແຫ່ງອານາຈັກຝ່າຍໂລກ ເໝືອນທີ່ພວກເຂົາເຄີຍໃຝ່ຝັນຕອນເລີ່ມເປັນສາວົກໃໝ່ໆ. ສາເຫດທີ່ເປັນເຊັ່ນນີ້ກໍຍ້ອນວ່າ ພວກເຂົາໄດ້ພົບກັບພຣະຜູ້ຊ່ວຍໃຫ້ລອດຫຼັງຈາກທີ່ພຣະອົງຊົງຟື້ນພຣະຊົນ, ໃນຄາວນັ້ນຈິດໃຈຂອງພວກເຂົາມີຄວາມຮ້ອນຮົນ ເມື່ອໄດ້ຟັງຖ້ອຍຄຳຂອງພຣະອົງ; ພວກເຂົາໄດ້ເຫັນສີສະ, ພຣະຫັດ ແລະ ພຣະບາດຂອງພຣະອົງທີ່ໄດ້ຮັບບາດເຈັບເພື່ອພວກເຂົາ; ໄດ້ໄປກັບພຣະເຢຊູເຖິງເມືອງເບັດທານີ ກ່ອນທີ່ພຣະອົງຈະຖືກຮັບໄປສະຫວັນ ແລະ ໄດ້ເຫັນພຣະອົງຍໍພຣະຫັດຂຶ້ນຂະນະທີ່ອວຍພອນພວກເຂົາ ແລະ ສັ່ງພວກເຂົາວ່າ: “ເຈົ້າທັງຫຼາຍຈົ່ງອອກໄປທົ່ວໂລກ ປະກາດຂ່າວປະເສີດແກ່ມະນຸດສະໂລກທັງໝົດ,” ໂດຍກ່າວຕື່ມວ່າ, “ເຮົາຢູ່ກັບເຈົ້າທັງຫຼາຍທຸກໆ ວັນ.” (ມາຣະໂກ 16:15; ມັດທາຍ 28:20). ນອກຈາກນັ້ນ, ໃນວັນເພັນເຕຄໍສະເຕພວກຜູ້ເຊື່ອໄດ້ຮັບພະລັງຣິດເດດ ເມື່ອພຣະວິນຍານສະເດັດມາເໜືອເຂົາທັງຫຼາຍຕາມພຣະສັນຍາ ແລະ ມີຄວາມຊົມຊື່ນຍິນດີທີ່ຮູ້ວ່າ ອົງພຣະຜູ້ເປັນເຈົ້າຂອງພວກເຂົາສະຖິດຢູ່ນຳ. ເນື່ອງຈາກສິ່ງທັງໝົດນີ້ ພວກສາວົກຈຶ່ງມີຄວາມພ້ອມໃຈທີ່ຈະເສຍສະຫຼະທຸກຢ່າງເພື່ອການປະກາດ. ພຣະເຈົ້າ “ຊົງຣິດ ສາມາດກະທຳການນອກເໜືອສາລະພັດທຸກສິ່ງເກີນກວ່າທີ່ພວກເຮົາຈະຂໍ ຫຼື ຄິດໄດ້.” (ເອເຟໂຊ 3:20). ພຣະອົງຊົງໂຜດໃຫ້ພວກສາວົກມີສ່ວນຮ່ວມໃນການທົນທຸກ ແລະ ໃນຄວາມຍິນດີຂອງພຣະຄຣິສ ຄືຄວາມຊົມຊື່ນຍິນດີຂອງການນຳພາ “ບຸດຫຼວງຫຼາຍໄປສູ່ສະຫງ່າຣາສີ” (ເຮັບເຣີ 2:10), ນັ້ນເປັນຄວາມ “ຍິນດີອັນຮຸ່ງເຮືອງເຊິ່ງເກີນທີ່ຈະອະທິບາຍໄດ້.” (1 ເປໂຕ 1:8). ອາຈານໂປໂລກ່າວເຖິງສິ່ງເຫຼົ່ານີ້ວ່າ: “ຄວາມທຸກລຳບາກອັນເບົາບາງ ແລະ ຊົ່ວຄາວນີ້” “ບໍ່ອາດທຽບໃສ່ກັບສະຫງ່າຣາສີທີ່ຈະຖືກເປີດເຜີຍແກ່ພວກເຮົາ.” (2 ໂກຣິນໂທ 4:17; ໂຣມ 8:18). {GC 350.1}

## {GC 351.1}

### ປຽບທຽບການປະກາດຂອງກຸ່ມມິນເລີກັບພວກສາວົກ

ຄົນທີ່ປະກາດເລື່ອງການສະເດັດມາຄັ້ງທີສອງຂອງພຣະຄຣິສ ກໍມີປະສົບການຄ້າຍຄືກັບພວກສາວົກທີ່ປະກາດ “ຂ່າວປະເສີດເລື່ອງອານາຈັກສະຫວັນ” ເມື່ອພຣະຄຣິສສະເດັດມາຄັ້ງທຳອິດ. ໃນຄາວກ່ອນ, ພວກສາວົກອອກໄປປະກາດວ່າ: “ເວລາທີ່ໄດ້ກຳນົດໄວ້ມາເຖິງແລ້ວ ແລະ ຣາຊອານາຈັກຂອງພຣະເຈົ້າກໍມາໃກ້ແລ້ວ.” ເຊັ່ນດຽວກັນ, ມິນເລີ ແລະ ເພື່ອນຮ່ວມງານຂອງເພິ່ນ ໄດ້ປະກາດວ່າ ໄລຍະເວລາສຸດທ້າຍ ອັນເປັນໄລຍະເວລາທີ່ຍາວນານທີ່ສຸດ ທີ່ພຣະຄຳພີພະຍາກອນໄວ້ນັ້ນ ກຳລັງຈະສິ້ນສຸດລົງ, ການພິພາກສາໃກ້ເຂົ້າມາແລ້ວ ແລະ ອານາຈັກນິຣັນກຳລັງຈະມາເຖິງ. ການປະກາດຂອງພວກສາວົກກ່ຽວກັບການເວລານັ້ນ ແມ່ນອີງໃສ່ 70 ອາທິດຂອງ ດານີເອນບົດທີ 9. ມິນເລີ ແລະ ເພື່ອນຮ່ວມງານຂອງເພິ່ນໄດ້ປະກາດວ່າ ໄລຍະເວລາ 2,300 ວັນທີ່ບັນທຶກໄວ້ໃນພຣະທຳດານີເອນ 8:14 ກຳລັງຈະສິ້ນສຸດລົງ ເຊິ່ງຄຳພະຍາກອນເລື່ອງ 70 ອາທິດກໍເປັນສ່ວນໜຶ່ງຂອງ 2,300 ວັນດັ່ງກ່າວ. ການປະກາດຂອງພວກສາວົກໃນສະໄໝພຣະເຢຊູ ແລະ ການປະກາດຂອງ ວິນລຽມ ມິນເລີ ກໍເນັ້ນຄົນລະສ່ວນຂອງໄລຍະເວລາແຫ່ງຄຳພະຍາກອນອັນດຽວກັນ. {GC 351.1}

## {GC 351.2}

ແຕ່ຄວາມເຂົ້າໃຈຂອງມິນເລີ ກັບເພື່ອນຮ່ວມງານຂອງເພິ່ນ ຕໍ່ສິ່ງທີ່ພວກເຂົາປະກາດ ກໍຍັງບໍ່ສົມບູນ ເຊັ່ນດຽວກັບພວກສາວົກລຸ້ນທຳອິດ. ຄຳສອນທຽມເທັດທີ່ຝັງເລິກໃນຄຣິສຕະຈັກເປັນເວລາດົນນານ ເປັນອຸປະສັກຂັດຂວາງພວກເຂົາ ບໍ່ໃຫ້ເຂົ້າໃຈປະເດັນສຳຄັນອັນໜຶ່ງຂອງຄຳພະຍາກອນຢ່າງຖືກຕ້ອງ. ສະນັ້ນ, ເຖິງແມ່ນວ່າພວກເຂົາໄດ້ປະກາດຂ່າວສານທີ່ພຣະເຈົ້າຊົງມອບໝາຍໃຫ້ປະກາດໄປຍັງມະນຸດທຸກຄົນ, ແຕ່ເນື່ອງຈາກຄວາມເຂົ້າໃຈຜິດບາງປະການ ພວກເຂົາຈຶ່ງປະສົບກັບຄວາມຜິດຫວັງ. {GC 351.2}

## {GC 352.1}

ດານີເອນ 8:14 ຂຽນໄວ້ວ່າ, “ຢູ່ມາ 2,300 ວັນ ແລ້ວສະຖານບໍຣິສຸດນັ້ນຈະໄດ້ຮັບການຊຳລະ.” (ດັດແປງຈາກສະບັບ TKJV). ຢ່າງທີ່ໄດ້ກ່າວມາແລ້ວ, ມິນເລີເຊື່ອເໝືອນຄົນທົ່ວໄປໃນສະໄໝນັ້ນວ່າ ສະຖານບໍຣິສຸດໃນຂໍ້ນີ້ໝາຍເຖິງແຜ່ນດິນໂລກ ແລະ ການຊຳລະນັ້ນ ໝາຍເຖິງການຊຳລະໂລກດ້ວຍໄຟເມື່ອອົງພຣະຜູ້ເປັນເຈົ້າສະເດັດມາ. ດັ່ງນັ້ນ, ເມື່ອພົບວ່າການສິ້ນສຸດຂອງ 2,300 ວັນມີການລະບຸໄວ້ຢ່າງແນ່ນອນ ເພິ່ນຈຶ່ງສະຫຼຸບວ່າ ນັ້ນຄືເວລາທີ່ພຣະເຢຊູຄຣິສຈະສະເດັດກັບມາ. ຄວາມຜິດພາດຂອງເພິ່ນ ເປັນຜົນມາຈາກການຮັບເອົາຄວາມເຊື່ອຖືຂອງຄົນທົ່ວໄປໃນສະໄໝນັ້ນ ກ່ຽວກັບຄວາມໝາຍຂອງຄຳວ່າ “ສະຖານບໍຣິສຸດ.” {GC 352.1}

## {GC 352.2}

ໃນລະບົບການຖວາຍບູຊາຂອງຊາວຢິວ ອັນເປັນເງົາສັນຍະລັກຂອງການສິ້ນພຣະຊົນ ແລະ ການເປັນມະຫາປະໂຣຫິດຂອງພຣະຄຣິສ, ການຊຳລະຫໍເຕັນສັກສິດເປັນພິທີກຳສຸດທ້າຍຂອງມະຫາປະໂຣຫິດໃນແຕ່ລະປີ. ນີ້ແມ່ນວຽກງານສຸດທ້າຍຂອງການໄຖ່ມະນຸດໃຫ້ກັບຄືນດີກັບພຣະເຈົ້າ ຄືການຊຳລະຄົນອິດສະຣາເອນຈາກຄວາມຜິດບາບຂອງພວກເຂົາ. ວັນລຶບມົນທິນບາບໃນພຣະຄຳພີເດີມ ເປັນເງົາສັນຍະລັກຂອງພາລະກິດທີ່ພຣະເຢຊູຄຣິສຊົງປະຕິບັດໃນສະຫວັນ ໃນຖານະມະຫາປະໂຣຫິດຂອງພວກເຮົາ. ພຣະອົງຊົງລຶບລ້າງມົນທິນບາບຂອງໄພ່ພົນຂອງພຣະອົງທີ່ບັນທຶກໄວ້ໃນສະຫວັນ. ໃນພາລະກິດດັ່ງກ່າວ, ມີການສຳຫຼວດກວດສອບ ແລະ ການພິພາກສາ; ມັນເປັນວຽກງານສຸດທ້າຍກ່ອນພຣະຄຣິສຈະສະເດັດກັບມາໃນໝູ່ເມກ ແລະ ຣັດສະໝີພາບແຫ່ງຟ້າສະຫວັນ; ເພາະວ່າ, ຄະດີຂອງມະນຸດທຸກຄົນ ຈະຜ່ານການພິພາກສາຕັດສິນກ່ອນພຣະອົງຈະສະເດັດມາ. ພຣະເຢຊູຊົງກ່າວວ່າ: “ເຮົາຈະເອົາບຳເໜັດຂອງເຮົາມານຳ ເພື່ອຕອບແທນຕາມການປະຕິບັດຂອງແຕ່ລະຄົນ.” (ພຣະນິມິດ 22:12). ເມື່ອທູດສະຫວັນອົງທີໜຶ່ງກ່າວໃນພຣະນິມິດ 14:7 ວ່າ “ຈົ່ງຢຳເກງພຣະເຈົ້າ ແລະ ຍົກຍ້ອງໃຫ້ກຽດແກ່ພຣະອົງ ເພາະເຖິງເວລາແລ້ວທີ່ພຣະອົງຈະຕັດສິນມະນຸດສະໂລກ,” ນັ້ນໝາຍເຖິງການພິພາກສາທີ່ຈະເກີດຂຶ້ນໃນໄລຍະເວລາສັ້ນໆ ກ່ອນພຣະເຢຊູຈະສະເດັດກັບມາ. {GC 352.2}

## {GC 352.3}

ຜູ້ທີ່ປະກາດຄຳເຕືອນນີ້ ໄດ້ປະກາດຂ່າວສານທີ່ຖືກຕ້ອງໃນເວລາທີ່ເໝາະສົມ, ແຕ່ກໍບໍ່ຕ່າງຫຍັງກັບພວກສາວົກຂອງພຣະເຢຊູ ທີ່ປະກາດໂດຍອີງໃສ່ຄຳພະຍາກອນໃນດານີເອນບົດທີ 9 ວ່າ: “ເວລາທີ່ໄດ້ກຳນົດໄວ້ມາເຖິງແລ້ວ ແລະ ຣາຊອານາຈັກຂອງພຣະເຈົ້າກໍມາໃກ້ແລ້ວ.” ພວກສາວົກບໍ່ໄດ້ສັງເກດວ່າ ຄຳພະຍາກອນດັ່ງກ່າວ ຍັງໄດ້ທຳນວາຍເຖິງການສິ້ນພຣະຊົນຂອງພຣະເມຊີອາດ້ວຍ; ເຊັ່ນດຽວກັນ, ມິນເລີ ກັບເພື່ອນຮ່ວມງານໄດ້ເທດສະໜາປະກາດ ໂດຍອີງໃສ່ພຣະທຳດານີເອນ 8:14 ແລະ ພຣະນິມິດ 14:7, ແຕ່ບໍ່ໄດ້ສັງເກດວ່າ ໃນພຣະນິມິດບົດທີ 14 ຍັງມີຂ່າວສານອື່ນໆ ທີ່ຈະຕ້ອງປະກາດກ່ອນທີ່ພຣະຄຣິສຈະສະເດັດກັບມາ. ສະຫຼຸບໄດ້ວ່າ, ພວກສາວົກເຂົ້າໃຈຜິດໃນລັກສະນະຂອງອານາຈັກທີ່ຈະຖືກສ້າງຕັ້ງຂຶ້ນເມື່ອຄົບກຳນົດ 70 ອາທິດ; ແລະໃນທຳນອງດຽວກັນ, ຄົນເຫຼົ່ານັ້ນທີ່ລໍຄອຍການສະເດັດກັບມາຂອງພຣະເຢຊູ ກໍເຂົ້າໃຈຜິດໃນເລື່ອງເຫດການທີ່ຈະເກີດຂຶ້ນເມື່ອຄົບກຳນົດ 2,300 ວັນແຫ່ງຄຳພະຍາກອນ. ໃນທັງສອງກໍລະນີດັ່ງກ່າວ ກໍມີການຮັບເອົາ ແລະ ຢຶດຖືຄວາມເຊື່ອຜິດໆ ຕາມຄວາມເຂົ້າໃຈຂອງຄົນທົ່ວໄປໃນສະໄໝຂອງແຕ່ລະກຸ່ມ ຈົນເຮັດໃຫ້ພວກເຂົາຕາບອດບໍ່ເຫັນຄວາມຈິງ. ຢ່າງໃດກໍຕາມ, ທັງສອງກຸ່ມນີ້ໄດ້ເຮັດໃຫ້ພຣະປະສົງຂອງພຣະເຈົ້າສຳເລັດໃນການປ່າວປະກາດຂ່າວສານທີ່ພຣະອົງຊົງປາຖະໜາໃຫ້ປະກາດ ແລະ ທັງ ສອງກຸ່ມຕ້ອງຜິດຫວັງຍ້ອນຄວາມເຂົ້າໃຈຜິດຂອງຕົນ. {GC 352.3}

## {GC 353.1}

ເຖິງຢ່າງໃດກໍຕາມ, ພຣະເຈົ້າຊົງໃຫ້ພຣະປະສົງແຫ່ງພຣະຄຸນສຳເລັດ ໂດຍຊົງຍອມໃຫ້ການປະກາດເຕືອນເລື່ອງການພິພາກສາເກີດຂຶ້ນ ຕາມທີ່ປາກົດໄວ້ໃນປະຫວັດສາດ. ໃນຄາວນັ້ນ, ວັນສຳຄັນຍິ່ງໃຫຍ່ໃກ້ເຖິງແລ້ວ, ພຣະເຈົ້າຈຶ່ງນຳພາຄົນທັງຫຼາຍໃຫ້ຖືກທົດສອບໃນເລື່ອງເວລາທີ່ກຳນົດໄວ້ຢ່າງແນ່ນອນ ເພື່ອພິສູດໃຫ້ທຸກຄົນຮູ້ວ່າ ມີສິ່ງໃດຢູ່ໃນຈິດໃຈຂອງຕົນ. ພຣະເຈົ້າມີພຣະປະສົງໃຫ້ຂ່າວສານດັ່ງກ່າວທົດສອບ ແລະ ຊຳລະຄຣິສຕະຈັກໃຫ້ບໍຣິສຸດ ເພື່ອຈະເຫັນວ່າຄົນໃນຄຣິສຕະຈັກໃສ່ໃຈຕາມຄ່ານິຍົມຝ່າຍໂລກ ຫຼືວ່າມີໃຈຈົດຈໍ່ກັບພຣະຄຣິສ ແລະ ສະຫວັນ. ພວກເຂົາອ້າງວ່າຮັກພຣະຜູ້ຊ່ວຍໃຫ້ລອດ; ບັດນີ້ມີໂອກາດພິສູດຄວາມຮັກນັ້ນ. ພວກເຂົາພ້ອມແລ້ວຫຼືບໍທີ່ຈະປະຕິເສດຄວາມຫວັງ ແລະ ຄວາມທະເຍີທະຍານຝ່າຍໂລກ ແລະ ຕ້ອນຮັບການສະເດັດມາຂອງອົງພຣະຜູ້ເປັນເຈົ້າຂອງຕົນດ້ວຍຄວາມຍິນດີ? ພຣະເຈົ້າມີພຣະປະສົງໃຫ້ຂ່າວສານດັ່ງກ່າວ ຊ່ວຍໃຫ້ສະມາຊິກຄຣິສຕະຈັກສຳຫຼວດສະພາບແທ້ຂອງຈິດວິນຍານ; ເປັນການປະກາດດ້ວຍພຣະເມດຕາ ເພື່ອກະຕຸ້ນເຂົາທັງຫຼາຍໃຫ້ສະແຫວງຫາອົງພຣະຜູ້ເປັນເຈົ້າ ດ້ວຍການຖິ້ມໃຈເກົ່າເອົາໃຈໃໝ່ ຢ່າງນອບນ້ອມຖ່ອມຕົວ. {GC 353.1}

## {GC 353.2}

ເຖິງແມ່ນວ່າ ຄວາມຜິດຫວັງທີ່ເກີດຂຶ້ນ ເປັນຜົນຂອງຄວາມເຂົ້າໃຈຜິດຂອງຜູ້ປະກາດ, ແຕ່ພຣະເຈົ້າຊົງໃຫ້ຄວາມຜິດຫວັງນັ້ນກາຍເປັນຜົນດີ ເພາະຈະທົດສອບຈິດໃຈຂອງຜູ້ທີ່ອ້າງວ່າຕົນໄດ້ຮັບເອົາຄຳຕັກເຕືອນນັ້ນ. ເມື່ອຕ້ອງປະເຊີນໜ້າກັບຄວາມຜິດຫວັງແລ້ວ ພວກເຂົາຈະປະຕິເສດປະສົບການຂອງຕົນຢ່າງຮີບດ່ວນ ແລະ ປະຖິ້ມຄວາມໝັ້ນໃຈໃນພຣະຄຳຂອງພຣະເຈົ້າ ຫຼືວ່າຈະຖ່ອມໃຈລົງອະທິຖານ ເພື່ອສະແຫວງຫາປະເດັນທີ່ເຂົ້າໃຈຜິດໃນຄຳພະຍາກອນ. ມີຈັກຄົນໄດ້ຮັບເອົາຄຳເຕືອນເພາະຄວາມຢ້ານກົວ ຫຼື ຍ້ອນອາລົມຕື່ນເຕັ້ນ? ມີຈັກຄົນທີ່ມີສອງຈິດສອງໃຈ ແລະ ບໍ່ເຊື່ອ? ມີຄົນຈຳນວນຫຼວງຫຼາຍທີ່ສະແດງຕົນວ່າ ມັກເລື່ອງການສະເດັດກັບມາຂອງພຣະຄຣິສຫຼາຍ ແຕ່ເມື່ອຕ້ອງທົນຟັງສຽງເຍາະເຍີ້ຍກັບຄຳດູໝິ່ນຂອງຊາວໂລກ, ເມື່ອຖືກທົດສອບເລື່ອງຄວາມຊັກຊ້າ ແລະ ຄວາມຜິດຫວັງ, ຄົນເຫຼົ່ານີ້ຈະປະຖິ້ມຄວາມເຊື່ອບໍ? ເມື່ອບໍ່ສາມາດເຂົ້າໃຈວິທີການຂອງພຣະເຈົ້າທີ່ກ່ຽວຂ້ອງກັບຕົນແລ້ວ ພວກເຂົາຈະປະຖິ້ມຄວາມຈິງທີ່ໄດ້ຮັບການສະໜັບສະໜູນຢ່າງແຈ່ມແຈ້ງຈາກພຣະຄຳຂອງພຣະອົງຫຼືບໍ່? {GC 353.2}

## {GC 354.1}

ການທົດສອບດັ່ງກ່າວ ຈະເປີດເຜີຍຄວາມເຂັ້ມແຂງຂອງຜູ້ທີ່ມີຄວາມເຊື່ອແທ້ ແລະ ປະຕິບັດຕາມສິ່ງທີ່ເຂົາເຊື່ອວ່າ ເປັນຄຳສອນຈາກພຣະຄຳ ແລະ ພຣະວິນຍານຂອງພຣະເຈົ້າ. ປະສົບການນີ້ຈະສອນບົດຮຽນໄດ້ດີກວ່າວິທີອື່ນວ່າ ການຮັບເອົາທັດສະນະ ແລະ ຄຳອະທິບາຍຂອງມະນຸດ ເປັນສິ່ງທີ່ອັນຕະລາຍ; ແຕ່ຜູ້ເຊື່ອຄວນຄົ້ນຄວ້າພຣະຄຳພີເພື່ອຫາຄຳອະທິບາຍຂອງຂໍ້ພຣະຄຳທີ່ຕົນບໍ່ເຂົ້າໃຈ. ສຳລັບຜູ້ເຊື່ອແລ້ວ, ຄວາມສັບສົນ ແລະ ຄວາມໂສກເສົ້າທີ່ເກີດຈາກຄວາມເຂົ້າໃຈຜິດ ໄດ້ຊ່ວຍນຳພາພວກເຂົາເຖິງຄວາມເຂົ້າໃຈທີ່ຖືກຕ້ອງ ເພາະເປັນເຫດໃຫ້ພວກເຂົາຄົ້ນຄວ້າຄຳພະຍາກອນໃຫ້ລະອຽດຍິ່ງຂຶ້ນ. ປະສົບການນີ້ ສອນພວກເຂົາໃຫ້ກວດສອບຮາກຖານແຫ່ງຄວາມເຊື່ອຢ່າງລະມັດລະວັງຫຼາຍຍິ່ງຂຶ້ນ ແລະ ໃຫ້ປະຕິເສດທຸກສິ່ງທີ່ບໍ່ໄດ້ຖືກສ້າງຂຶ້ນຕາມພຣະຄຳແຫ່ງຄວາມຈິງ ເຖິງແມ່ນວ່າຄຣິສຕຽນທົ່ວໂລກຈະຮັບເອົາກໍຕາມ. {GC 354.1}

## {GC 354.2}

ກຸ່ມຜູ້ເຊື່ອເຫຼົ່ານີ້ເໝືອນກັບພວກສາວົກລຸ້ນທຳອິດ; ສິ່ງທີ່ເຂົ້າໃຈຍາກໃນຍາມທີ່ຖືກທົດສອບຄວາມເຊື່ອນັ້ນ ກໍກາຍເປັນສິ່ງທີ່ກະຈ່າງແຈ້ງໃນພາຍຫຼັງ. ເຖິງແມ່ນວ່າພວກເຂົາຕ້ອງຖືກທົດສອບຍ້ອນຄວາມເຂົ້າໃຈຜິດຂອງຕົນ ແຕ່ໃນທີ່ສຸດປາຍນັ້ນ ພວກເຂົາກໍຈະເຫັນວ່າ ພຣະປະສົງແຫ່ງຄວາມຮັກຂອງພຣະອົງທີ່ມີຕໍ່ພວກເຂົາ ໄດ້ສຳເລັດຢ່າງຕໍ່ເນື່ອງ. ພວກເຂົາຈະໄດ້ຮຽນຮູ້ຜ່ານປະສົບການອັນປະເສີດວ່າ “ອົງພຣະຜູ້ເປັນເຈົ້າກໍຊົງເຕັມໄປດ້ວຍພຣະເມດຕາກະລຸນາ” ແລະ “ທາງຂອງພຣະເຈົ້າຢາເວນັ້ນ ແມ່ນຄວາມຮັກ ແລະ ຄວາມສັດຊື່ ສຳລັບຜູ້ທີ່ຮັກສາພັນທະສັນຍາ ແລະ ເຊື່ອຟັງຂໍ້ຄຳສັ່ງຂອງພຣະອົງ.” (ຢາໂກໂບ 5:11; ເພງສັນລະເສີນ 25:10). {GC 354.2}
