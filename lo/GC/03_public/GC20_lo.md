---
chapter:
  number: 20
  title:
    lo: ການຟື້ນຟູຄັ້ງຍິ່ງໃຫຍ່
    en: A Great Religious Awakening
---

## {GC 355.1}

### ຂ່າວທູດສະຫວັນອົງທີໜຶ່ງ

ຂ່າວທູດສະຫວັນອົງທີໜຶ່ງໃນພຣະນິມິດບົດທີ 14 ໄດ້ພະຍາກອນໄວ້ລ່ວງໜ້າວ່າກ່ອນການສະເດັດກັບມາຂອງພຣະຄຣິສຈະມີການຕື່ນຕົວທາງສາສະໜາຄັ້ງຍິ່ງໃຫຍ່. ໃນພຣະທຳດັ່ງກ່າວມີທູດສະຫວັນອົງທີໜຶ່ງ “ບິນໄປໃນທ້ອງຟ້າ ມີຂ່າວປະເສີດອັນນິຣັນດອນ ນຳໄປປະກາດແກ່ຊາວໂລກທັງປວງ. ແກ່ທຸກປະເທດ, ທຸກຊົນເຜົ່າ, ທຸກພາສາ ແລະ ທຸກຊົນຊາດ.” ທູດສະຫວັນອົງນັ້ນ “ເປັ່ງສຽງຮ້ອງວ່າ:” “ຈົ່ງຢຳເກງພຣະເຈົ້າ ແລະ ຍົກຍ້ອງໃຫ້ກຽດແກ່ພຣະອົງ ເພາະເຖິງເວລາແລ້ວທີ່ພຣະອົງຈະຕັດສິນມະນຸດສະໂລກ; ຈົ່ງນະມັດສະການພຣະອົງຜູ້ທີ່ໄດ້ສ້າງຟ້າສະຫວັນ, ແຜ່ນດິນໂລກ, ນ້ຳທະເລ ກັບບໍ່ນ້ຳພຸທັງຫຼາຍ.” (ພຣະນິມິດ 14:6, 7). {GC 355.1}

## {GC 355.2}

ການທີ່ພຣະຄຳພີຂຽນວ່າ ທູດສະຫວັນເປັນຜູ້ປະກາດເຕືອນມີຄວາມໝາຍສຳຄັນຫຼາຍ. ດ້ວຍລັກສະນະຂອງທູດສະຫວັນທີ່ມີຄວາມບໍຣິສຸດ, ສະຫງ່າຣາສີ ແລະ ຣິດອຳນາດ, ພຣະເຈົ້າຈຶ່ງໃຊ້ສັນຍະລັກຂອງທູດສະຫວັນເພື່ອເນັ້ນເຖິງລັກສະນະອັນສູງສົ່ງຂອງຂ່າວສານດັ່ງກ່າວທີ່ຈະປະກາດອອກໄປດ້ວຍສະຫງ່າຣາສີ ແລະ ພະລັງຣິດເດດ. ສ່ວນທີ່ຂຽນວ່າທູດສະຫວັນອົງນັ້ນ “ບິນໄປໃນທ້ອງຟ້າ” ດ້ວຍການ “ເປັ່ງສຽງຮ້ອງ” ເພື່ອປະກາດເຕືອນ ແລະ ໄດ້ປະກາດແກ່ມະນຸດສະໂລກທຸກຄົນນັ້ນ ຄື ປະກາດໃຫ້ແກ່ “ທຸກປະເທດ, ທຸກຊົນເຜົ່າ, ທຸກພາສາ ແລະ ທຸກຊົນຊາດ” ສະແດງໃຫ້ເຫັນວ່າ ຂ່າວສານດັ່ງກ່າວຈະຖືກປະກາດໄປທົ່ວໂລກຢ່າງໄວວາ. {GC 355.2}

## {GC 355.3}

ຂ່າວສານດັ່ງກ່າວໄດ້ໃຫ້ຄວາມກະຈ່າງກ່ຽວກັບເວລາທີ່ການເຄື່ອນໄຫວນີ້ຈະເກີດຂຶ້ນ ໂດຍປະກາດວ່າມັນເປັນພາກສ່ວນຂອງ “ຂ່າວປະເສີດອັນນິຣັນດອນ” ແລະ ເປັນການປະກາດທີ່ເປີດການພິພາກສາ. ຂ່າວແຫ່ງຄວາມລອດພົ້ນໄດ້ຖືກປະກາດໃນທຸກຍຸກສະໄໝ, ແຕ່ຂ່າວຂອງທູດສະຫວັນອົງທຳອິດນີ້ເປັນສ່ວນຂອງຂ່າວປະເສີດທີ່ສາມາດປະກາດໃນຍຸກສຸດທ້າຍເທົ່ານັ້ນ ເພາະເວລາພິພາກສາເປັນເລື່ອງຂອງຍຸກສຸດທ້າຍ. ຄຳພະຍາກອນທັງຫຼາຍໃນພຣະຄຳພີໄດ້ບອກລ່ວງໜ້າເຖິງເຫດການຕ່າງໆຕາມລຳດັບຈົນເຖິງການເປີດການພິພາກສາ ໂດຍສະເພາະແມ່ນຄຳພະຍາກອນໃນພຣະທຳດານີເອນ. ແຕ່ສ່ວນຂອງຄຳພະຍາກອນຂອງດານີເອນທີ່ກ່ຽວຂ້ອງກັບຍຸກສຸດທ້າຍ ພຣະອົງຊົງສັ່ງເພິ່ນວ່າ: “ເຈົ້າດານີເອນເອີຍ ໃຫ້ເຈົ້າຮຳໜັງສືມ້ວນນັ້ນ ແລະ ຕີຕາປະທັບໃສ່ໄວ້ ຈົນເວລາແຫ່ງການສິ້ນສຸດຂອງໂລກມາເຖິງ.” (ດານີເອນ 12:4). ສະນັ້ນຈຶ່ງບໍ່ສາມາດມີການປະກາດເລື່ອງການພິພາກສາຈົນກວ່າເວລາທີ່ຄຳພະຍາກອນກຳນົດໄວ້ນັ້ນໄດ້ມາເຖິງ. ແຕ່ໃນຍຸກສຸດທ້າຍ ຜູ້ເຜີຍພຣະທຳກ່າວວ່າ: “ໃນເວລານັ້ນ ຄົນຈຳນວນຫຼວງຫຼາຍຈະແລ່ນໄປແລ່ນມາ ແລະ ຄວາມຮູ້ຈະເພີ່ມທະວີຂຶ້ນ.” ດານີເອນ 12:4). {GC 355.3}

## {GC 356.1}

ສ່ວນອັກຄະສາວົກໂປໂລໄດ້ເຕືອນຄຣິສຕະຈັກບໍ່ໃຫ້ຄາດຫວັງວ່າພຣະຄຣິສຈະສະເດັດມາໃນຍຸກສະໄໝຂອງເພິ່ນ, ໂດຍກ່າວວ່າ: “ວັນນັ້ນຈະບໍ່ມາເຖິງ ຈົນກວ່າການທໍລະຍົດຄັ້ງສຸດທ້າຍຈະເກີດຂຶ້ນກ່ອນ ແລະ ຜູ້ຊົ່ວຮ້າຍຈະປາກົດຕົວຂຶ້ນ.” (2 ເທສະໂລນິກ 2:3). ສະນັ້ນ ການປະຖິ້ມຄວາມເຊື່ອຄັ້ງໃຫຍ່ ແລະ ການປົກຄອງອັນດົນນານຂອງ “ຜູ້ຊົ່ວຮ້າຍ” ຕ້ອງເກີດຂຶ້ນກ່ອນການສະເດັດກັບມາຂອງອົງພຣະຜູ້ເປັນເຈົ້າຂອງພວກເຮົາ. ຄຳວ່າ “ຜູ້ຊົ່ວຮ້າຍ,” “ອຳນາດອັນເລິກລັບແຫ່ງຄວາມຊົ່ວຮ້າຍ,” ແລະ “ຜູ້ທີ່ຖືກໝາຍໄວ້ສຳລັບນະຣົກ” ໃນພຣະທຳ 2 ເທສະໂລນິກ 2:3–8 ໝາຍເຖິງລະບອບສັນຕະປາປາທີ່ເຮືອງອຳນາດຢູ່ຕະຫຼອດ 1,260 ປີຕາມຄຳພະຍາກອນ. ໄລຍະເວລາດັ່ງກ່າວໄດ້ສິ້ນສຸດລົງໃນປີ 1798. ການສະເດັດມາຂອງພຣະຄຣິສບໍ່ສາມາດເກີດຂຶ້ນກ່ອນເວລານັ້ນ. ຄຳເຕືອນຂອງອາຈານໂປໂລກວມເອົາໄລຍະເວລາທັງໝົດຕັ້ງແຕ່ພຣະເຢຊູສະເດັດຂຶ້ນສະຫວັນຈົນເຖິງປີ 1798. ດັ່ງນັ້ນການປະກາດເລື່ອງການສະເດັດກັບມາຂອງພຣະຄຣິສຕ້ອງເກີດຂຶ້ນຫຼັງຈາກປີນັ້ນ. {GC 356.1}

## {GC 356.2}

ບໍ່ເຄີຍມີການປະກາດຂ່າວສານດັ່ງກ່າວໃນຍຸກສະໄໝຕ່າງໆກ່ອນໜ້ານັ້ນ. ດັ່ງທີ່ເຮົາໄດ້ເຫັນມາແລ້ວ, ອາຈານໂປໂລກໍບໍ່ໄດ້ປະກາດເລື່ອງນີ້, ເພິ່ນພຽງແຕ່ຊີ້ແນະພີ່ນ້ອງວ່າ ເລື່ອງການສະເດັດກັບມາ ຍັງເປັນເລື່ອງຂອງອະນາຄົດອັນຍາວໄກ. ພວກນັກປະຕິຮູບກໍບໍ່ໄດ້ປະກາດເຊັ່ນກັນ. ມາຕິນ ລູເທີກ່າວວ່າການພິພາກສາຄົງຈະເກີດຂຶ້ນຫຼັງຈາກສະໄໝຂອງເພິ່ນປະມານ 300 ປີ. ຢ່າງໃດກໍຕາມ, ນັບແຕ່ປີ 1798 ເປັນຕົ້ນມາ ພຣະທຳດານີເອນໄດ້ເປີດຜະໜຶກໄວ້ ແລະ ຄວາມຮູ້ໃນຄຳພະຍາກອນໄດ້ເພີ່ມທະວີຂຶ້ນ, ມີຄົນຈຳນວນຫຼວງຫຼາຍປະກາດເຕືອນວ່າ ການພິພາກສານັ້ນໃກ້ເຂົ້າມາແລ້ວ. {GC 356.2}

## {GC 357.1}

### ປະກາດໃນຫຼາຍປະເທດພ້ອມກັນ

ເຊັ່ນດຽວກັນກັບການປະຕິຮູບຄັ້ງໃຫຍ່ໃນສະຕະວັດທີ 16, ໃນເວລາດຽວກັນມີການເຄື່ອນໄຫວປະກາດເລື່ອງການສະເດັດກັບມາຂອງພຣະຄຣິສໃນປະເທດຕ່າງໆທີ່ມີພື້ນຖານຄຣິສຕຽນ. ພຣະເຈົ້າຊົງນຳຊາຍຜູ້ເຊື່ອທີ່ເປັນນັກອະທິຖານບາງຄົນທັງໃນທະວີບເອີຣົບ ແລະ ອາເມຣິກາ ໃຫ້ຄົ້ນຄວ້າຄຳພະຍາກອນ ແລະ ເມື່ອພວກເຂົາສະກົດຮອຍຕາມຄຳທຳນວາຍໃນພຣະຄຳພີກໍພົບຫຼັກຖານອັນໜ້າເຊື່ອຖືວ່າ ການສິ້ນສຸດລົງຂອງບັນດາທຸກສິ່ງໃກ້ຈະເຖິງແລ້ວ. ໃນດິນແດນຕ່າງໆມີກຸ່ມຄຣິສຕຽນທີ່ຄົ້ນພົບໃນພຣະຄຳພີວ່າ ການສະເດັດກັບມາຂອງພຣະຄຣິສໃກ້ເຂົ້າມາແລ້ວ ໂດຍກຸ່ມເຫຼົ່ານີ້ບໍ່ໄດ້ມີການສື່ສານພົວພັນກັນມາກ່ອນ. {GC 357.1}

## {GC 357.2}

ໃນປີ 1821, ຄື ສາມ ປີຫຼັງຈາກທີ່ມິນເລີສະຫຼຸບການຄົ້ນຄວ້າຄຳພະຍາກອນທີ່ກ່າວເຖິງເວລາຂອງການພິພາກສາ, ດຣ. ໂຈເຊັບ ວໍຟ໌ (Dr. Joseph Wolff) ຜູ້ທີ່ໄດ້ຮັບການຂະໜານນາມວ່າ “ຜູ້ປະກາດແກ່ຊາວໂລກທັງປວງ,” ເລີ່ມປະກາດວ່າການສະເດັດມາຂອງພຣະຄຣິສໃກ້ແລ້ວ. ອາຈານວໍຟ໌ຖືກຳເນີດໃນປະເທດເຢຍລະມັນ, ພໍ່ຂອງເພິ່ນເປັນຣັບບີຂອງສາສະໜາຢິວ. ຂະນະທີ່ອາຈານວໍຟ໌ຍັງເຍົາໄວເພິ່ນເຊື່ອວ່າສາສະໜາຄຣິສເປັນຄວາມຈິງ, ເພິ່ນມີຄວາມກະຕືລືລົ້ນ ແລະ ມີຈິດໃຈຝັກໃຝ່ຄວາມຮູ້, ມັກຟັງບົດສົນທະນາທີ່ເຮືອນຂອງພໍ່ໃນຂະນະທີ່ຊາວເຮັບເຣີເຕົ້າໂຮມກັນເປັນປະຈຳທຸກວັນເພື່ອທົບທວນເລື່ອງຂອງພຣະເມຊີອາທີ່ຈະສະເດັດມາ ແລະ ຄວາມຫວັງທີ່ຈະຟື້ນຟູຊົນຊາດອິດສະຣາເອນ. ມື້ໜຶ່ງໜຸ່ມນ້ອຍວໍຟ໌ໄດ້ຍິນຄົນກ່າວເຖິງເຢຊູໄທນາຊາເຣັດ ຈຶ່ງຖາມວ່າຜູ້ນັ້ນແມ່ນໃຜ. ມີຄົນຕອບວ່າ: “ເຢຊູເປັນຄົນຢິວທີ່ມີຄວາມສາມາດຫຼາຍທີ່ສຸດ ແຕ່ເພິ່ນແອບອ້າງວ່າເປັນພຣະເມຊີອາ, ສະພາຊາວຢິວຈຶ່ງຕັດສິນປະຫານຊີວິດເພິ່ນ.” ໜຸ່ມນ້ອຍຖາມຄືນວ່າ: “ເພາະເຫດໃດນະຄອນເຢຣູຊາເລັມຈຶ່ງຕ້ອງຖືກທຳລາຍ? ເປັນຫຍັງພວກເຮົາຕ້ອງຢູ່ແບບບໍ່ມີບ້ານເມືອງຂອງຕົນເອງ?” ພໍ່ຂອງເພິ່ນຕອບວ່າ: “ເປັນຕາໜ້າເສົ້າແທ້! ຍ້ອນວ່າຄົນຢິວໄດ້ຂ້າບັນດາຜູ້ເຜີຍພຣະທຳ.” ໜຸ່ມນ້ອຍຄິດໄດ້ທັນທີວ່າ: “ຫຼືວ່າພຣະເຢຊູເປັນໜຶ່ງໃນພວກຜູ້ເຜີຍພຣະທຳເຊັ່ນກັນ? ບາງເທື່ອພຣະອົງບໍ່ໄດ້ມີຄວາມຜິດເມື່ອພຣະອົງຖືກຊາວຢິວຂ້າ.” (ການເດີນທາງ ແລະ ການພະຈົນໄພຂອງ ອາຈານ ໂຈເຊັບ ວໍຟ໌, ເຫຼັ້ມ 1, ໜ້າ 6). ວໍຟ໌ຮູ້ສຶກຢ່າງແຮງກ້າວ່າຄວາມຄິດດັ່ງກ່າວຄົງເປັນຄວາມຈິງ, ເພິ່ນຈຶ່ງໄປຢືນໃກ້ໂບດຂອງຄຣິສຕຽນຢູ່ເລື້ອຍໆເພື່ອຟັງຄຳເທດສະໜາ ເຖິງແມ່ນວ່າໄດ້ຖືກຜູ້ໃຫຍ່ຫ້າມບໍ່ໃຫ້ເຂົ້າໂບດກໍຕາມ. {GC 357.2}

## {GC 357.3}

ຄັ້ງໜຶ່ງເມື່ອອາຍຸພຽງ 7 ປີ ເພິ່ນໂອ້ອວດໃຫ້ເພື່ອນບ້ານຄຣິສຕຽນຜູ້ແກ່ຊະລາຄົນໜຶ່ງຟັງວ່າ ໃນອະນາຄົດພຣະເມຊີອາຈະສະເດັດມາໂຜດຊົນຊາດອິດສະຣາເອນໃຫ້ຊະນະສັດຕູທັງປວງ, ແລ້ວຜູ້ເຖົ້ານັ້ນຈຶ່ງຕອບຢ່າງເອັນດູວ່າ: “ທ້າວນ້ອຍເອີຍ, ຂ້ອຍຈະບອກເຈົ້າວ່າພຣະເມຊີອາຜູ້ແທ້ຈິງແມ່ນໃຜ: ແມ່ນພຣະເຢຊູໄທນາຊາເຣັດ…ຜູ້ທີ່ບັນພະບຸລຸດຂອງເຈົ້າໄດ້ຄຶງໄວ້ເທິງໄມ້ກາງແຂນ, ບໍ່ຕ່າງຫຍັງກັບທີ່ພວກເຂົາໄດ້ກະທຳຕໍ່ບັນດາຜູ້ເຜີຍພຣະທຳໃນສະໄໝກ່ອນ. ເຈົ້າຈົ່ງເມືອເຮືອນໄປອ່ານພຣະທຳເອຊາຢາບົດທີ 53 ແລ້ວຈະເຫັນວ່າພຣະເຢຊູຄຣິສເປັນພຣະບຸດຂອງພຣະເຈົ້າ.” (ອ້າງອີງຈາກທີ່ດຽວກັນ, ເຫຼັ້ມ 1, ໜ້າ 7). ໃນທັນໃດນັ້ນເພິ່ນກໍຮູ້ສຶກຢ່າງຈັບໃຈວ່າ ຄຳຂອງຜູ້ເຖົ້ານັ້ນຕ້ອງເປັນຄວາມຈິງ. ເພິ່ນຈຶ່ງກັບບ້ານໄປອ່ານພຣະຄຳພີ ເມື່ອອ່ານແລ້ວກໍປະຫຼາດໃຈທີ່ຊີວິດຂອງພຣະເຢຊູໄທນາຊາເຣັດສອດຄ່ອງກັບຄຳພະຍາກອນທຸກປະການ. ເປັນໄປໄດ້ບໍວ່າ ຖ້ອຍຄຳຂອງຜູ້ເຖົ້າຄຣິສຕຽນເປັນຄວາມຈິງ? ຊາຍໜຸ່ມນ້ອຍນັ້ນຈຶ່ງໄປຂໍໃຫ້ພໍ່ຊ່ວຍອະທິບາຍຄຳພະຍາກອນດັ່ງກ່າວ, ແຕ່ພໍ່ບໍ່ປາກບໍ່ເວົ້າຫຍັງ ມີແຕ່ເບິ່ງລູກດ້ວຍສາຍຕາຂວາງ, ວໍຟ໌ຈຶ່ງບໍ່ກ້າເວົ້າເຖິງເລື່ອງນັ້ນອີກ. ເຖິງຢ່າງໃດກໍຕາມ ສິ່ງນີ້ມີແຕ່ເພີ່ມຄວາມປາຖະໜາທີ່ຈະຮູ້ຈັກສາສະໜາຄຣິສຫຼາຍຂຶ້ນ. {GC 357.3}

## {GC 358.1}

ພໍ່ແມ່ປິດກັ້ນບໍ່ໃຫ້ວໍຟ໌ຮັບຮູ້ໃນສິ່ງທີ່ເພິ່ນສະແຫວງຫາ ຈົນເມື່ອເພິ່ນອາຍຸໄດ້ 11 ປີ ເພິ່ນກໍອອກຈາກເຮືອນເພື່ອສຶກສາຮ່ຳຮຽນ ແລະ ເພື່ອເລືອກເອົາສາສະໜາ ພ້ອມດ້ວຍວິຊາຊີບຂອງຕົນ. ໃນເບື້ອງຕົ້ນເພິ່ນພັກຢູ່ກັບຍາດຕິພີ່ນ້ອງ ແຕ່ບໍ່ດົນກໍຖືກຂັບໄລ່ໄປໃນຖານະຄົນນອກຮີດ. ໜຸ່ມນ້ອຍວໍຟ໌ລຳພັງພຽງຄົນດຽວໄຮ້ຍາດຂາດມິດ ຕ້ອງອອກໄປສູ້ຊີວິດຫາທາງໃຫ້ຕົນເອງທ່າມກາງຄົນແປກໜ້າໂດຍບໍ່ມີເງິນ. ເພິ່ນຈຶ່ງພະເນຈອນໄປຕາມບ່ອນຕ່າງໆ ແລະ ສຶກສາຮຽນຮູ້ຢ່າງຂະຫຍັນໝັ່ນພຽນ ແລ້ວຫາເງິນປະທັງຊີວິດໂດຍການສອນພາສາເຮັບເຣີ. ເພິ່ນກໍຮັບເຊື່ອເປັນກາໂຕລິກເພາະມີອາຈານສອນທີ່ເປັນກາໂຕລິກ ແລະ ມີຄວາມຕັ້ງໃຈວ່າ ຈະອຸທິດຊີວິດເພື່ອປະກາດຂ່າວປະເສີດໃຫ້ກັບຊົນຊາດຂອງຕົນເອງ. ຕໍ່ມາບໍ່ເທົ່າໃດປີ ເພິ່ນຈຶ່ງໄປນະຄອນໂຣມເພື່ອສຶກສາຕາມຈຸດປະສົງດັ່ງກ່າວຢູ່ໃນວິທະຍາໄລສອນນັກປະກາດຂອງກາໂຕລິກ. ແຕ່ນິໄສການເປັນຕົວຂອງຕົວເອງ ແລະ ການເວົ້າກົງໄປກົງມາເປັນເຫດໃຫ້ວໍຟ໌ຖືກກ່າວຫາວ່າເປັນຄົນນອກຮີດ. ເພິ່ນໂຈມຕີການປະຕິບັດຢ່າງຜິດພ້ຽນຂອງຄຣິສຕະຈັກໂຣມຢ່າງເປີດເຜີຍ ແລະ ຊຸກຍູ້ໃຫ້ເກີດການປະຕິຮູບ. ເຖິງແມ່ນວ່າໃນຕອນທຳອິດເພິ່ນໄດ້ຮັບຄວາມໂປດປານເປັນພິເສດຈາກຕົວແທນຂອງສັນຕະປາປາ, ແຕ່ຕໍ່ມາກໍຖືກສັ່ງໃຫ້ຍ້າຍອອກຈາກນະຄອນໂຣມ. ເພິ່ນໄປຕາມບ່ອນຕ່າງໆໂດຍມີເຈົ້າໜ້າທີ່ຄຣິສຕະຈັກຈັບຕາເບິ່ງເພິ່ນຢູ່, ຈົນໃນທີ່ສຸດເຈົ້າໜ້າທີ່ເຫຼົ່ານັ້ນເຫັນຢ່າງແຈ່ມແຈ້ງວ່າ ບໍ່ມີທາງທີ່ຈະໃຫ້ວໍຟ໌ມາຍອມຢູ່ໃຕ້ການບັງຄັບບັນຊາຂອງຄຣິສຕະຈັກໂຣມໄດ້. ພວກເຂົາກ່າວວ່າ ວໍຟ໌ເປັນຄົນໃຈແຂງດັດແປງບໍ່ໄດ້ ຈຶ່ງປ່ອຍເພິ່ນໃຫ້ໄປຕາມອິດສະຫຼະ. ເພິ່ນຈຶ່ງເດິນທາງໄປຍັງປະເທດອັງກິດ ແລະ ຮັບເຊື່ອຕາມຫຼັກຄຳສອນໂປຣແຕັສຕັງຈຶ່ງເຂົ້າເປັນສະມາຊິກຄຣິສຕະຈັກແຫ່ງອັງກິດ. ຫຼັງຈາກສຶກສາຮ່ຳຮຽນສອງປີ ເພິ່ນກໍອອກໄປປະກາດໃນປີ 1821. {GC 358.1}

## {GC 358.2}

ອາຈານວໍຟ໌ເຊື່ອຄວາມຈິງອັນຍິ່ງໃຫຍ່ກ່ຽວກັບການສະເດັດມາຄັ້ງທຳອິດຂອງພຣະຄຣິສໃນຖານະຜູ້ທີ່ “ທົນທຸກນາໆ ແລະ ທົນຕໍ່ຄວາມເຈັບປວດ” (ເອຊາຢາ 53:3), ແຕ່ໃນຂະນະດຽວກັນເພິ່ນເຫັນວ່າ ຄຳພະຍາກອນໃນພຣະຄຳພີສອນຢ່າງແຈ່ມແຈ້ງເໝືອນກັນວ່າພຣະອົງຈະສະເດັດກັບມາຄັ້ງທີສອງດ້ວຍຣິດທານຸພາບ ແລະ ສະຫງ່າຣາສີ. ເພິ່ນພະຍາຍາມນຳພາຄົນຮ່ວມຊາດໃຫ້ຮູ້ຈັກພຣະເຢຊູໄທນາຊາເຣັດໃນຖານະພຣະເມຊີອາທີ່ຊົງສັນຍາໄວ້ນັ້ນ ຜູ້ຊົງຖ່ອມພຣະອົງລົງໃນການສະເດັດມາຄັ້ງທຳອິດເພື່ອເປັນເຄື່ອງໄຖ່ບາບໃຫ້ແກ່ມວນມະນຸດ. ໃນຂະນະດຽວກັນເພິ່ນຍັງສອນພວກເຂົາເຖິງການສະເດັດມາຄັ້ງທີສອງຂອງພຣະອົງວ່າ ພຣະອົງຈະສະເດັດມາໃນຖານະກະສັດ ແລະ ຜູ້ປົດປ່ອຍ. {GC 358.2}

## {GC 359.1}

### “ກຳລັງຂອງຂ້າພະເຈົ້າມາຈາກພຣະຄຳພີ”

ອາຈານວໍຟ໌ກ່າວວ່າ: “ພຣະເຢຊູໄທນາຊາເຣັດເປັນພຣະເມຊີອາທີ່ແທ້ຈິງ. ພຣະຫັດຂອງພຣະອົງຖືກແທງໃນຂະນະທີ່ພຣະອົງຖືກນຳໄປປະຫານດັ່ງລູກແກະທີ່ຖືກນຳໄປຂ້າ; ພຣະອົງລຶ້ງເຄີຍກັບຄວາມທຸກຍາກ ແລະ ຄວາມໂສກເສົ້າ; ພຣະອົງສະເດັດມາຄັ້ງທຳອິດຫຼັງຈາກໄມ້ຄອນເທົ້າຂອງຢູດາຖືກຍາດໄປຕາມຄຳທຳນວາຍຂອງຢາໂຄບ (ເບິ່ງ ປະຖົມມະການ 49:10); ພຣະອົງຈະສະເດັດມາຄັ້ງທີສອງພ້ອມດ້ວຍໝູ່ເມກແຫ່ງຟ້າສະຫວັນ ແລະ ສຽງເປົ່າແກຂອງອັກຄະເທວະດາ.” (ການຄົ້ນຄວ້າ ແລະ ວຽກງານການປະກາດຂອງໂຈເຊັບ ວໍຟ໌, ໜ້າ 62). “ພຣະເຢຊູຈະຢືນເທິງພູເຂົາໝາກກອກເທດ, ສິດທິອຳນາດໃນການປົກຄອງຢູ່ເໜືອທຳມະຊາດທັງປວງເຊິ່ງອາດາມເຄີຍໄດ້ຮັບ ແລະ ສູນເສຍໄປນັ້ນ (ເບິ່ງ ປະຖົມມະການ 1:26; 3:17) ກໍຈະຖືກມອບໃຫ້ແກ່ພຣະອົງ. ເມື່ອນັ້ນພຣະອົງຈະເປັນກະສັດປົກຄອງຢູ່ເໜືອສາກົນລະໂລກ. ການຄ່ຳຄວນຂອງທຳມະຊາດຈະຢຸດລົງ ເຫຼືອແຕ່ສຽງເພງໂມທະນາສັນລະເສີນ…ເມື່ອພຣະເຢຊູສະເດັດມາດ້ວຍສະຫງ່າຣາສີຂອງພຣະບິດາ ພ້ອມກັບໝູ່ທູດສະຫວັນບໍຣິສຸດ…ຜູ້ເຊື່ອທີ່ຕາຍແລ້ວກໍຈະເປັນຂຶ້ນມາກ່ອນ. (1 ເທສະໂລນິກ 4:16; 1 ໂກຣິນໂທ 15:23.) ນີ້ແມ່ນສິ່ງທີ່ຄຣິສຕຽນເຮົາເອີ້ນວ່າການຟື້ນຈາກຄວາມຕາຍຄັ້ງທຳອິດ. ເມື່ອນັ້ນທຳມະຊາດຂອງບັນດາສັດທັງຫຼາຍຈະໄດ້ຮັບການປ່ຽນແປງ (ເບິ່ງ ເອຊາຢາ 11:6–9) ແລະ ຈະສະຫງົບຢູ່ຕໍ່ອົງພຣະເຢຊູ (ເບິ່ງ ເພງສັນລະເສີນບົດທີ 8). ຈະມີສັນຕິພາບທົ່ວສາກົນລະໂລກ.” (ປຶ້ມບັນທຶກຂອງອາຈານ ໂຈເຊັບ ວໍຟ໌, ໜ້າ 378, 379). “ໃນເວລານັ້ນອົງພຣະຜູ້ເປັນເຈົ້າຈະຫຼຽວເບິ່ງໂລກອີກ ແລະ ຈະຊົງກ່າວອີກຄັ້ງໜຶ່ງວ່າ, ‘ເບິ່ງແມ! ທຸກສິ່ງລ້ວນແຕ່ດີແທ້.’” (ອ້າງອີງຈາກທີ່ດຽວກັນ, ໜ້າ 294). {GC 359.1}

## {GC 359.2}

ອາຈານວໍຟ໌ເຊື່ອວ່າການສະເດັດກັບມາຂອງພຣະອົງໃກ້ເຂົ້າມາແລ້ວ ແລະ ຈາກການສຶກສາໄລຍະເວລາແຫ່ງຄຳພະຍາກອນກໍມາເຖິງຂໍ້ສະຫຼຸບເລື່ອງວັນສິ້ນໂລກທີ່ຫ່າງຈາກມິນເລີບໍ່ເທົ່າໃດປີ. ມີຫຼາຍຄົນອ້າງຂໍ້ພຣະຄຳພີວ່າ, “ບໍ່ມີຜູ້ໃດຮູ້ວ່າວັນ ຫຼື ໂມງນັ້ນຈະມາເຖິງເມື່ອໃດ,” ຄືມະນຸດຈະບໍ່ຮູ້ວ່າເມື່ອໃດການສະເດັດມານັ້ນໃກ້ເຂົ້າມາ. ແຕ່ອາຈານວໍຟ໌ຕອບຄົນເຫຼົ່ານີ້ວ່າ: “ແມ່ນຊັ້ນບໍ? ອົງພຣະຜູ້ເປັນເຈົ້າຂອງເຮົາຊົງກ່າວວ່າຈະບໍ່ມີໃຜຮູ້ວັນ ແລະ ໂມງນັ້ນຈັກເທື່ອບໍ? ພຣະອົງປະທານໝາຍສຳຄັນເພື່ອໃຫ້ເຮົາຮູ້ການເວລາ ເພື່ອວ່າຢ່າງໜ້ອຍເຮົາຈະໄດ້ຮູ້ວ່າເມື່ອໃດທີ່ການສະເດັດມາຂອງພຣະອົງເຂົ້າມາໃກ້ ເໝືອນຄົນສາມາດຮູ້ວ່າໃກ້ຈະເຖິງລະດູຮ້ອນເມື່ອເຫັນໃບໄມ້ອ່ອນທີ່ຕົ້ນໝາກເດື່ອ. (ເບິ່ງ ມັດທາຍ 24:32). ເປັນໄປໄດ້ຢ່າງໃດວ່າ ເຮົາຈະບໍ່ມີວັນຮູ້ຈັກເວລາດັ່ງກ່າວ ໃນເມື່ອພຣະອົງເອງຊົງສັ່ງໄວ້ໃຫ້ເຮົາບໍ່ພຽງແຕ່ອ່ານໜັງສືຂອງຜູ້ເຜີຍພຣະທຳດານີເອນ ແຕ່ຍັງຊົງຂໍໃຫ້ເຂົ້າໃຈອີກດ້ວຍ? ຂໍ້ຄວາມໃນພຣະທຳດານີເອນທີ່ກ່າວເຖິງການປິດຜະໜຶກຄຳພະຍາກອນ (ເຊິ່ງໃນສະໄໝຂອງດານີເອນກໍຖືກປິດໄວ້ຈິງ) ກໍຍັງທຳນວາຍໄວ້ວ່າ ໃນຍຸກສຸດທ້າຍຈະຖືກເປີດອອກ “ໃນເວລານັ້ນ ຄົນຈຳນວນຫຼວງຫຼາຍຈະແລ່ນໄປແລ່ນມາ ແລະ ຄວາມຮູ້ຈະເພີ່ມທະວີຂຶ້ນ.” (ດານີເອນ 12:4). ຄວາມໝາຍຂອງຂໍ້ນີ້ຄື: ຈະມີຫຼາຍຄົນຄິດຄົ້ນພິຈາລະນາເລື່ອງເວລານັ້ນ ຈົນເປັນເຫດໃຫ້*ຄວາມຮູ້*ໃນເລື່ອງເວລາດັ່ງກ່າວເພີ່ມທະວີຂຶ້ນ. ຖ້ອຍຄຳຂອງອົງພຣະຜູ້ເປັນເຈົ້າຂອງເຮົາບໍ່ໄດ້ໝາຍເຖິງວ່າ ຈະບໍ່ມີໃຜຮູ້ຈັກເມື່ອເວລານັ້ນ*ໃກ້ເຂົ້າມາແລ້ວ*, ແຕ່ໝາຍເຖິງວ່າບໍ່ມີໃຜຮູ້*ແບບເຈາະຈົງເຖິງວັນ ແລະ ຊົ່ວໂມງ*ນັ້ນ. ພຣະອົງຊົງກ່າວໄວ້ຢ່າງພຽງພໍໃຫ້ເຮົາສັງເກດເຫັນໝາຍສຳຄັນຕ່າງໆແຫ່ງຍຸກສະໄໝ ເພື່ອຈະເປັນແຮງບັນດານໃຈໃຫ້ເຮົາກຽມພ້ອມ ເໝືອນໂນອາກຽມພ້ອມທີ່ຈະເຂົ້າໄປໃນເຮືອ.” (ການຄົ້ນຄວ້າ ແລະ ວຽກງານການປະກາດຂອງໂຈເຊັບ ວໍຟ໌, ໜ້າ 404, 405). {GC 359.2}

## {GC 360.1}

ອາຈານວໍຟ໌ຂຽນເຖິງວິທີຕີຄວາມໝາຍພຣະຄຳພີທີ່ຄົນສ່ວນຫຼາຍໃຊ້ໃນສະໄໝນັ້ນຈົນມາເຖິງຂໍ້ສະຫຼຸບທີ່ຜິດໆນັ້ນວ່າ: “ຄົນທີ່ນັບຖືສາສະໜາຄຣິສສ່ວນໃຫຍ່ໄດ້ຫັນເຫໄປຈາກຄວາມໝາຍອັນກົງໄປກົງມາຂອງພຣະຄຳພີ ແລະ ຫັນໄປຕີຄວາມແບບຊາວພຸດທີ່ເຫັນທຸກຢ່າງເປັນເລື່ອງສົມມຸດ ແລະ ເຊື່ອວ່າຄວາມສຸກໃນໂລກໜ້າຄືການລອຍໄປລອຍມາໃນຟ້າອາກາດ. ຄົນເຫຼົ່ານີ້ຄິດໄປເອງວ່າເມື່ອພຣະຄຳພີຂຽນເຖິງ*ຊາວຢິວ*ກໍໝາຍເຖິງ*ຄົນຕ່າງຊາດ* ແລະ ເມື່ອອ່ານເຖິງ*ນະຄອນເຢຣູຊາເລັມ*ກໍໝາຍເຖິງ*ຄຣິສຕະຈັກ*, ເມື່ອອ່ານຄຳວ່າ*ແຜ່ນດິນໂລກ*ກໍໝາຍເຖິງ*ທ້ອງຟ້າ* ແລະ ການສະເດັດກັບມາຂອງ*ພຣະອົງ*ກໍໝາຍເຖິງການເຄື່ອນໄຫວຂອງ*ອົງກອນປະກາດຂ່າວປະເສີດ*. ຄົນເຫຼົ່ານີ້ຍັງເຊື່ອວ່າ ການຂຶ້ນໄປຍັງພູເຂົາອັນເປັນບ່ອນຕັ້ງພຣະວິຫານຂອງພຣະເຈົ້ານັ້ນໝາຍເຖິງ*ຊັ້ນຮຽນພຣະຄຳພີຂອງຄະນະເມທໍດິສ*.” (ປຶ້ມບັນທຶກຂອງອາຈານ ໂຈເຊັບ ວໍຟ໌, ໜ້າ 96). {GC 360.1}

## {GC 360.2}

ໃນໄລຍະເວລາ 24 ປີລະຫວ່າງ 1821 ເຖິງ 1845, ອາຈານວໍຟ໌ໄດ້ເດີນທາງໄປຍັງຫຼາຍບ່ອນໃນທະວີບອາຟຣິກາ ໂດຍສະເພາະການຢ້ຽມຢາມປະເທດເອຢິບ ແລະ ປະເທດເອທີໂອເປຍ. ເພິ່ນຍັງໄດ້ເດິນທາງທົ່ວປາແລັດສະໄຕ, ຊີເຣຍ, ເປີເຊຍ, ເຂດເມືອງບູຄາຣາ ແລະ ອິນເດຍໃນທະວີບອາຊີ. ເພິ່ນຍັງໄດ້ຢ້ຽມຢາມສະຫະລັດອາເມຣິກາ ແລະ ໄດ້ແວ່ເທດສະໜາຢູ່ເກາະ ເຊນ ເຮເລນາ. ເພິ່ນໄປຮອດນະຄອນນິວຢອກໃນເດືອນສິງຫາປີ 1837 ແລະ ຫຼັງຈາກເທດສະໜາໃນເມືອງນັ້ນເພິ່ນກໍໄປເທດສະໜາຕໍ່ຢູ່ເມືອງຟີລາເດັນເຟຍ ແລະ ເມືອງບາວຕິມໍ, ແລ້ວໃນທີ່ສຸດກໍເດີນທາງໄປເຖິງນະຄອນວໍຊິງຕັນ. ໃນສະຖານທີ່ດັ່ງກ່າວເພິ່ນໄດ້ກ່າວວ່າ: “ອະດີດປະທານາທິບໍດີ ທ່ານຈອນ ຄວິນຊີ ອາດາມໄດ້ສະເໜີຍັດຕິໃນສະພາແຫ່ງຊາດ ແລະ ມີການລົງມັດຕິເປັນເອກະສັນໃຫ້ຂ້າພະເຈົ້າໃຊ້ຫ້ອງປະຊຸມຂອງສະພາເພື່ອກ່າວປະທະກະຖາ, ເຊິ່ງຂ້າພະເຈົ້າໄດ້ກ່າວໄວ້ໃນວັນເສົາໜຶ່ງ ແລະ ໄດ້ຮັບກຽດໂດຍທີ່ສະມາຊິກສະພາທຸກຄົນເຂົ້າມາຟັງ ພ້ອມດ້ວຍເຈົ້າຄະນະລັດເວີຈີເນຍ, ພວກສາສະໜາຈານ ແລະ ປະຊາຊົນຊາວນະຄອນວໍຊິງຕັນ. ສະມາຊິກຝ່າຍປົກຄອງລັດນິວເຈີຊີ ແລະ ລັດເພັນໂຊເວເນຍໃຫ້ກຽດຂ້າພະເຈົ້າເຊັ່ນກັນ ແລະ ຂ້າພະເຈົ້າໄດ້ກ່າວປະທະກະຖາກ່ຽວກັບການຄົ້ນຄວ້າຂອງຂ້າພະເຈົ້າຢູ່ໃນອາຊີ ແລະ ກ່ຽວກັບການຄອບຄອງຂອງພຣະເຢຊູຄຣິສໂດຍພຣະອົງເອງ.” (ອ້າງອີງຈາກທີ່ດຽວກັນ, ໜ້າ 398, 399). {GC 360.2}

## {GC 361.1}

ດຣ. ວໍຟ໌ໄດ້ເດີນທາງໄປໃນປະເທດທີ່ປ່າເຖື່ອນທີ່ສຸດໂດຍບໍ່ມີການປົກປ້ອງຄຸ້ມຄອງຈາກລັດຖະບານໃດຂອງເອີຣົບ, ເພິ່ນຕ້ອງທົນຕໍ່ຄວາມທຸກຍາກຫຼາຍປະການ ແລະ ຕ້ອງປະເຊີນກັບໄພອັນຕະລາຍນັບບໍ່ຖ້ວນ. ເພິ່ນຖືກຂ້ຽນທີ່ຝ່າຕີນ, ຖືກບັງຄັບໃຫ້ອົດເຂົ້າ, ຖືກຂາຍເປັນທາດ ແລະ ຖືກຕັດສິນປະຫານຊີວິດເຖິງສາມຄັ້ງ. ເພິ່ນຖືກໂຈນປຸ້ນ ແລະ ເກືອບຕາຍຍ້ອນຂາດນ້ຳຢູ່ຫຼາຍເທື່ອ. ມີຄັ້ງໜຶ່ງໂຈນປຸ້ນເອົາຊັບສິນໄປໝົດ ເຫຼືອແຕ່ຕົວເພິ່ນທີ່ຕ້ອງຍ່າງຕີນເປົ່າຫຼາຍຮ້ອຍໄມຜ່ານພູເຂົາຕ່າງໆ, ລົມພັດຫິມະຕີໃສ່ໜ້າ ແລະ ຕີນອັນເປືອຍເປົ່າຂອງເພິ່ນເຢັນຊາຍ້ອນຕ້ອງຢຽບພື້ນດິນທີ່ແຂງເປັນນ້ຳກ້ອນ. {GC 361.1}

## {GC 361.2}

ເມື່ອມີຄົນເຕືອນເພິ່ນຢ່າຜ່ານພວກຊົນເຜົ່າທີ່ດຸຮ້າຍ ແລະ ປ່າເຖື່ອນໂດຍບໍ່ຖືອາວຸດ, ເພິ່ນຕອບວ່າໄດ້ກຽມອາວຸດໄປພ້ອມແລ້ວ ຄື “ການອະທິຖານ, ຄວາມກະຕືລືລົ້ນເພື່ອພຣະຄຣິສ ແລະ ຄວາມໝັ້ນໃຈໃນຄວາມຊ່ວຍເຫຼືອຂອງພຣະອົງ.” “ຂ້າພະເຈົ້າກໍຍັງມີຄວາມຮັກຂອງພຣະເຈົ້າ ແລະ ມີຄວາມຫ່ວງໃຍຕໍ່ເພື່ອນມະນຸດຢູ່ໃນໃຈ ແລະ ມີພຣະຄຳພີຢູ່ໃນມື.” (W. H. D. ອາດາມ, ການປະເຊີນກັບໄພອັນຕະລາຍຢູ່ເລື້ອຍໆ, ໜ້າ 192). ເພິ່ນຖືພຣະຄຳພີສະບັບແປພາສາເຮັບເຣີ ແລະ ພາສາອັງກິດໃນການເດີນທາງທຸກຄັ້ງ. ເພິ່ນໄດ້ກ່າວເຖິງການເດີນທາງໃນໄລຍະຫຼັງໆວ່າ: “ຂ້າພະເຈົ້າ…ຖືພຣະຄຳພີເປີດໄວ້ຢູ່ໃນມື ເພາະຮູ້ສຶກວ່າກຳລັງຂອງຂ້າພະເຈົ້າມາຈາກພຣະຄຳພີ ແລະ ຣິດເດດທີ່ຢູ່ໃນນັ້ນຈະອຸ້ມຊູຂ້າພະເຈົ້າ.” (ອ້າງອີງຈາກທີ່ດຽວກັນ, ໜ້າ 201). {GC 361.2}

## {GC 361.3}

ດັ່ງນັ້ນເພິ່ນຈຶ່ງປະກາດຢ່າງພາກພຽນອຸສາຫະຈົນກວ່າເລື່ອງການພິພາກສາຖືກນຳໄປເກືອບທົ່ວໂລກ. ເພິ່ນນຳພຣະຄຳຂອງພຣະເຈົ້າໃນພາສາຕ່າງໆໄປແຈກຢາຍແກ່ຊາວຢິວ, ຊາວເທີກ, ຊາວປາຊີ, ຊາວຮິນດູ ພ້ອມດ້ວຍອີກຫຼາຍຊົນຊາດ. ບໍ່ວ່າເພິ່ນຈະໄປບ່ອນໃດ ເພິ່ນກໍປະກາດວ່າການສະເດັດມາຄອບຄອງຂອງພຣະເມຊີອາໃກ້ຈະມາເຖິງແລ້ວ. {GC 361.3}

## {GC 361.4}

ໃນການເດີນທາງຂອງເພິ່ນໃນເຂດເມືອງໂບກາຣາເພິ່ນພົບວ່າມີກຸ່ມຄົນທີ່ຢູ່ຫ່າງໄກຈາກຄົນອື່ນ ເຊິ່ງຄົນເຫຼົ່ານັ້ນເຊື່ອວ່າການສະເດັດມາຂອງພຣະອົງໃກ້ເຂົ້າມາແລ້ວ. ເພິ່ນກ່າວເຖິງພວກຊາວອາຣັບໃນປະເທດເຢເມນວ່າ, “ພວກເຂົາມີໜັງສືທີ່ເອີ້ນວ່າ “ຊີຣາ” ເຊິ່ງກ່າວເຖິງການສະເດັດມາຄັ້ງທີສອງຂອງພຣະຄຣິສ ແລະ ການຄອບຄອງດ້ວຍສະຫງ່າຣາສີຂອງພຣະອົງ. ພວກເຂົາເຊື່ອວ່າໃນປີ 1840 ຈະເກີດເຫດການຍິ່ງໃຫຍ່.” (ການບັນທຶກຂອງອາຈານ ໂຈເຊັບ ວໍຟ໌, ໜ້າ 377). “ໃນປະເທດເຢເມນ…ຂ້າພະເຈົ້າໄດ້ໃຊ້ເວລາ 6 ວັນຢູ່ກັບພົງພັນຂອງເຣກາບ.[^1] ພວກເຂົາບໍ່ດື່ມເຫຼົ້າ, ບໍ່ປູກສວນອະງຸ່ນ ແລະ ບໍ່ຫວ່ານເມັດພືດ ແຕ່ອາໄສຢູ່ໃນຜ້າເຕັນ ແລະ ຍັງຈື່ຈຳທ້າວໂຢນາດາບລູກຊາຍຂອງເຣກາບ. ນອກຈາກນັ້ນຂ້າພະເຈົ້າຍັງໄດ້ພົບເຈິຄົນອິດສະຣາເອນຈາກເຜົ່າດານ…ຜູ້ເຊື່ອເໝືອນກັບລູກຫຼານຂອງເຣກາບວ່າ, ໃນບໍ່ຊ້າພຣະເມຊີອາຈະສະເດັດມາພ້ອມກັບໝູ່ເມກແຫ່ງຟ້າສະຫວັນ.” (ອ້າງອີງຈາກທີ່ດຽວກັນ, ໜ້າ 389). {GC 361.4}

[^1]: ເບິ່ງ ເຢເຣມີຢາບົດທີ 35

## {GC 362.1}

ມີຜູ້ປະກາດສາສະໜາຄົນໜຶ່ງພົບວ່າໃນດິນແດນຕາຕາຣີກໍມີຄວາມເຊື່ອທີ່ຄ້າຍຄືກັນ. ປະໂຣຫິດຊາວຕາຕ້າຖາມຜູ້ປະກາດຄົນນັ້ນວ່າ ພຣະຄຣິສຈະສະເດັດມາຄັ້ງທີສອງເມື່ອໃດ. ເມື່ອຜູ້ປະກາດຕອບວ່າລາວບໍ່ຮູ້ຫຍັງກ່ຽວກັບເລື່ອງນີ້, ປະໂຣຫິດຜູ້ນັ້ນມີທ່າທາງຕົກໃຈທີ່ມີອາຈານສອນພຣະຄຳພີທີ່ບໍ່ຮູ້ສິ່ງເຫຼົ່ານີ້ ແລ້ວກໍບອກວ່າເພິ່ນເຊື່ອວ່າການສະເດັດມາຂອງພຣະຄຣິສຈະເກີດຂຶ້ນປະມານປີ 1844. {GC 362.1}

## {GC 362.2}

### ປະກາດໃນປະເທດອັງກິດ

ຕັ້ງແຕ່ປີ 1826 ມີການປະກາດເລື່ອງການສະເດັດມາຂອງພຣະຄຣິສຢູ່ໃນປະເທດອັງກິດ. ການປະກາດໃນອັງກິດບໍ່ໄດ້ເປັນຮູບເປັນຮ່າງເໝືອນກັບການປະກາດເລື່ອງດັ່ງກ່າວໃນອາເມຣິກາ, ບໍ່ມີການເຈາະຈົງເວລາຂອງການສະເດັດມາ, ແຕ່ມີການປະກາດທົ່ວໄປວ່າ ໃກ້ເຖິງເວລາທີ່ຄວາມຈິງອັນສຳຄັນເລື່ອງການສະເດັດມາຂອງພຣະຄຣິສດ້ວຍຣິດທານຸພາບ ແລະ ສະງ່າຣາສີຈະເກີດຂຶ້ນ. ທັງນີ້ບໍ່ແມ່ນແຕ່ພວກທີ່ແຍກອອກຈາກຄຣິສຕະຈັກແຫ່ງອັງກິດເທົ່ານັ້ນທີ່ປະກາດເລື່ອງດັ່ງກ່າວ. ນັກຂຽນຊາວອັງກິດຊື່ ໂມຣານ ບຣອກ (Mourant Brock) ກ່າວວ່າມີສາສະໜາຈານຂອງຄຣິສຕະຈັກແຫ່ງອັງກິດປະມານ 700 ຄົນທີ່ເຄື່ອນໄຫວປະກາດ “ຂ່າວປະເສີດຂອງຣາຊອານາຈັກນີ້.” (ມັດທາຍ 24:14). ໃນປະເທດອັງກິດກໍຍັງມີການປະກາດວ່າພຣະຄຣິສຈະສະເດັດມາໃນປີ 1844 ເໝືອນກັນ. ໜັງສືວາລະສານຈາກຄົນທີ່ເຊື່ອເລື່ອງການສະເດັດມາຂອງພຣະເຢຊູຈາກອາເມຣິກາກໍໄດ້ຮັບການເຜີຍແຜ່ຢ່າງກວ້າງຂວາງ. ປຶ້ມ ແລະ ວາລະສານໄດ້ຖືກພິມຄືນໃໝ່ໃນອັງກິດ. ສ່ວນໂຣເບີດ ວິນເທີເປັນຊາວອັງກິດໂດຍກຳເນີດ ແຕ່ໄດ້ຮັບເຊື່ອເລື່ອງການສະເດັດກັບມາຂອງພຣະຄຣິສເມື່ອເພິ່ນຢູ່ອາເມຣິກາ, ໃນປີ 1842 ເພິ່ນຍ້າຍກັບໄປບ້ານເກີດຢູ່ອັງກິດ ແລະ ປະກາດເລື່ອງການສະເດັດກັບມາຂອງອົງພຣະຜູ້ເປັນເຈົ້າ. ມີຫຼາຍຄົນຮ່ວມປະກາດກັບເພິ່ນຈົນເລື່ອງການພິພາກສາຖືກປະກາດໃນຂົງເຂດຕ່າງໆຂອງປະເທດອັງກິດ. {GC 362.2}

## {GC 363.1}

ທ່າມກາງຄວາມປ່າເຖື່ອນ ແລະ ຄວາມງົມງວາຍຂອງພວກບາດຫຼວງກາໂຕລິກໃນອາເມຣິກາໃຕ້, ທ່ານລາຄູນຊາໄດ້ມາຮູ້ຈັກພຣະຄຳພີ ຈຶ່ງໄດ້ຮຽນຮູ້ເລື່ອງການສະເດັດມາໃນບໍ່ຊ້າຂອງພຣະເຢຊູ. ລາຄູນຊາເປັນຊາວສະເປນ ແລະ ເປັນຄະນະສົງເຢຊຸອິດ (Jesuit). ເພິ່ນຮູ້ສຶກວ່າຕ້ອງປະກາດຄຳເຕືອນ ແຕ່ໃນຂະນະດຽວກັນກໍຢາກຫຼີກລ້ຽງການຖືກຕຳໜິຈາກໂຣມ, ເພິ່ນຈຶ່ງຂຽນຄວາມຄິດເຫັນໂດຍໃຊ້ນາມປາກກາວ່າ “ຣາບີ ເບນເອຊະຣາ” ແລະ ອ້າງວ່າເປັນຄົນຢິວທີ່ກັບໃຈໃໝ່. ລາຄູນຊາມີຊີວິດຢູ່ໃນສະຕະວັດທີ 18, ແຕ່ປະມານປີ 1825 ມີຄົນນຳໜັງສືຂອງເພິ່ນໄປທີ່ນະຄອນລອນດອນ ແລະ ມີຄົນແປເປັນພາສາອັງກິດ. ໜັງສືດັ່ງກ່າວຍິ່ງຊ່ວຍໃຫ້ຄົນອັງກິດສົນໃຈເລື່ອງການສະເດັດມາຄັ້ງທີສອງຂອງພຣະເຢຊູໃຫ້ຫຼາຍຂຶ້ນຕື່ມ. {GC 363.1}

## {GC 363.2}

### ທ່ານເບນເກນພົບຄວາມຈິງ

ໃນປະເທດເຢຍລະມັນໃນຊ່ວງສະຕະວັດທີ 18 ມີອາຈານຄະນະລູເທີແອນ (Lutheran) ຊື່ເບນເກນ (Bengel) ໄດ້ສອນເລື່ອງດັ່ງກ່າວ, ເພິ່ນເປັນນັກວິຈານ ແລະ ເປັນນັກຄົ້ນຄວ້າພຣະຄຳພີທີ່ມີຊື່ສຽງ. ເມື່ອເພິ່ນຈົບການສຶກສາແລ້ວ ເພິ່ນ “ອຸທິດຕົນໃນການສຶກສາສາສະໜາສາດ, ເຊິ່ງການຄົ້ນຄວ້າດັ່ງກ່າວກໍເໝາະສົມກັບບຸກຄະລິກທີ່ຈິງຈັງ ແລະ ມັກເລື່ອງສາສະໜາຂອງເພິ່ນ ແລະ ກໍກົງກັບການສຶກສາຮ່ຳຮຽນໃນໄວໜຸ່ມ. ເຊັ່ນດຽວກັບຊາຍໜຸ່ມຄົນອື່ນໆ ທີ່ມີຄວາມຄິດເລິກເຊິ່ງ, ເພິ່ນກໍຕ້ອງຕໍ່ສູ້ກັບຄວາມສົງໄສ ແລະ ເລື່ອງທີ່ເຂົ້າໃຈຍາກໃນສາສະໜາ; ເພິ່ນກ່າວເຖິງເລື່ອງນີ້ດ້ວຍຄວາມຈິງໃຈວ່າ: ‘ລູກທະນູຫຼາຍອັນໄດ້ເຈາະແທງຫົວໃຈຂ້າພະເຈົ້າ ເຮັດໃຫ້ຊ່ວງໄວໜຸ່ມຍາກທີ່ຈະທົນໄດ້.’” ເມື່ອເພິ່ນມາເປັນສະມາຊິກສະພາສາສະໜາແຫ່ງແຂວງເວີດເທັມເບີກ (Wurttemberg) ເພິ່ນໄດ້ສົ່ງເສີມເລື່ອງເສລີພາບທາງສາສະໜາ. “ໃນຂະນະທີ່ສອນເຖິງສິດທິຂອງຄຣິສຕະຈັກ, ເພິ່ນຍັງສະໜັບສະໜູນໃຫ້ຄົນມີເສລີພາບໃນການຖອນຕົວອອກຈາກຄຣິສຕະຈັກ ຖ້າຫາກວ່າເປັນເລື່ອງຂອງຈິດສຳນຶກຜິດຊອບ.” (ສານຸກົມ ບຣິຕັນນິກາ, ຫົວຂໍ້ “Bengel.” ຕີພິມຄັ້ງທີ 9). ແຂວງຂອງເພິ່ນຍັງໄດ້ຮັບຜົນດີຈາກນະໂຍບາຍດັ່ງກ່າວຈົນທຸກມື້ນີ້. {GC 363.2}

## {GC 363.3}

ຂະນະທີ່ເບນເກນກຳລັງກຽມເລື່ອງໃນພຣະນິມິດບົດທີ 21 ເພື່ອຈະເທດສະໜາໃນໂອກາດການສະຫຼອງການສະເດັດມາຄັ້ງທີໜຶ່ງຂອງພຣະຄຣິສ, ເພິ່ນພັດເຂົ້າໃຈຢ່າງເລິກເຊິ່ງເຖິງເລື່ອງການສະເດັດມາຄັ້ງທີສອງຂອງພຣະອົງ. ເພິ່ນເຂົ້າໃຈຄຳພະຍາກອນໃນພຣະທຳພຣະນິມິດຢ່າງທີ່ບໍ່ເຄີຍເຂົ້າໃຈມາກ່ອນ. ຂະນະທີ່ໃຄ່ຄວນເຖິງຄວາມສຳຄັນ ແລະ ສະຫງ່າຣາສີທີ່ຜູ້ເຜີຍພຣະທຳກ່າວເຖິງນັ້ນ ເພິ່ນມີຄວາມຮູ້ສຶກເຕັມລົ້ນຫົວໃຈຈົນອຶ້ງໄປ ແລະ ຕ້ອງພັກການສຶກສາເລື່ອງນີ້ໄປຊົ່ວຄາວ. ເມື່ອເພິ່ນກຳລັງເທດສະໜາຢູ່ນັ້ນພາບດັ່ງກ່າວກໍປາກົດຢູ່ໃນໃຈຢ່າງຈະແຈ້ງພ້ອມດ້ວຍຣິດອຳນາດ. ຕັ້ງແຕ່ນັ້ນມາເພິ່ນກໍໄດ້ອຸທິດຕົນໃນການສຶກສາຄຳພະຍາກອນ ໂດຍສະເພາະພຣະທຳພຣະນິມິດ, ໃນບໍ່ຊ້າເພິ່ນກໍມາເຖິງຂໍ້ສະຫຼຸບທີ່ວ່າ ຄຳພະຍາກອນຊີ້ໃຫ້ເຫັນວ່າ ການສະເດັດມາຂອງພຣະຄຣິສໃກ້ແລ້ວ, ເຊິ່ງເວລາທີ່ເພິ່ນຄິດວ່າພຣະອົງຈະສະເດັດມານັ້ນກໍຫຼັງຈາກທີ່ມິນເລີໄດ້ລະບຸໄວ້ບໍ່ເທົ່າໃດປີ. {GC 363.3}

## {GC 364.1}

ງານຂຽນຂອງເບນເກນໄດ້ຮັບການແຜ່ກະຈາຍໄປໃນທຸກປະເທດທີ່ຄົນສ່ວນໃຫຍ່ນັບຖືສາສະໜາຄຣິສ. ຄວາມຄິດເຫັນຂອງເພິ່ນກ່ຽວກັບຄຳພະຍາກອນກໍເປັນທີ່ຍອມຮັບກັນໂດຍທົ່ວໄປໃນແຂວງເວີດເທັມເບີກບ່ອນທີ່ເປັນບ້ານເກີດຂອງເພິ່ນ ແລະ ກໍຍັງເປັນທີ່ຍອມຮັບສ່ວນໜຶ່ງໃນຂົງເຂດອື່ນໆຂອງປະເທດເຢຍລະມັນ. ການເຄື່ອນໄຫວການປະກາດເລື່ອງການສະເດັດມາຂອງພຣະຄຣິສຍັງໄດ້ສືບຕໍ່ຫຼັງຈາກເພິ່ນເສຍຊີວິດ, ຂ່າວເລື່ອງດັ່ງກ່າວຈຶ່ງຖືກປະກາດໄປທົ່ວເຢຍລະມັນໃນຂະນະທີ່ຄົນໃນປະເທດອື່ນໆກຳລັງໃຫ້ຄວາມສົນໃຈເຖິງເລື່ອງດັ່ງກ່າວ. ບໍ່ດົນຫຼັງຈາກມີການເລີ່ມປະກາດເລື່ອງນີ້ ມີຜູ້ເຊື່ອບາງຄົນໄດ້ໄປຕັ້ງຊຸມຊົນໃນປະເທດຣັດເຊຍ, ທຸກວັນນີ້ຄຣິສຕະຈັກຂອງຊາວເຢຍລະມັນໃນປະເທດຣັດເຊຍຍັງເຊື່ອວ່າການສະເດັດກັບມາຂອງພຣະຄຣິສໃກ້ເຂົ້າມາແລ້ວ. {GC 364.1}

## {GC 364.2}

ແສງສະຫວ່າງຂອງເລື່ອງດັ່ງກ່າວໄດ້ສ່ອງຢູ່ໃນປະເທດຝຣັ່ງ ແລະ ສວິສເຊີແລນເຊັ່ນກັນ. ໃນນະຄອນເຈນີວາເຊິ່ງເປັນບ່ອນທີ່ແຟໂຣ ແລະ ຄາວິນສອນເລື່ອງການປະຕິຮູບສາສະໜາ, ໂກເຊັນໄດ້ເທດສະໜາເລື່ອງການສະເດັດມາຄັ້ງທີສອງຂອງພຣະຄຣິສ. ໃນຂະນະທີ່ຍັງເປັນນັກສຶກສາຢູ່ ໂກເຊັນໄດ້ພົບກັບລັດທິເຫດຜົນນິຍົມທີ່ລະບາດຢູ່ທົ່ວເອີຣົບໃນປາຍສະຕະວັດທີ 18 ແລະ ຕົ້ນສະຕະວັດທີ 19, ສະນັ້ນເມື່ອເພິ່ນເລີ່ມວຽກງານສາສະໜາຈານ ເພິ່ນບໍ່ຮູ້ຈັກຫຼັກຄວາມເຊື່ອທີ່ແທ້ຈິງ ແລະ ມີແນວໂນ້ມທີ່ຈະບໍ່ເຊື່ອໃນພຣະຄຳພີ. ໃນໄວໜຸ່ມເພິ່ນສົນໃຈເລື່ອງຄຳພະຍາກອນ, ຫຼັງຈາກໄດ້ອ່ານໜັງສື “ປະຫວັດສາດສະໄໝບູຮານ” ຂອງທ່ານໂຣລິນແລ້ວ, ເພິ່ນມາສົນໃຈພຣະທຳດານີເອນບົດທີສອງ ແລະ ຮູ້ສຶກປະຫຼາດໃຈທີ່ຄຳພະຍາກອນສຳເລັດຢ່າງຖືກຕ້ອງຖີ່ຖ້ວນກົງກັບການບັນທຶກຂອງປະຫວັດສາດ. ນີ້ແມ່ນຫຼັກຖານວ່າພຣະຄຳພີໄດ້ຮັບການດົນໃຈຈາກພຣະເຈົ້າ ແລະ ເປັນສິ່ງທີ່ໜ່ວງຄວາມເຊື່ອຂອງເພິ່ນໄວ້ເມື່ອຕ້ອງປະເຊີນກັບອັນຕະລາຍໃນຫຼາຍປີຕໍ່ມາ. ເພິ່ນຮູ້ສຶກບໍ່ພໍໃຈກັບຄຳສອນຂອງລັດທິເຫດຜົນນິຍົມ ເພາະໃນການຄົ້ນຄວ້າພຣະຄຳພີ ແລະ ການຄົ້ນຫາແສງສະຫວ່າງເພີ່ມເຕີມນັ້ນ ເພິ່ນຈຶ່ງໄດ້ພົບກັບຄວາມເຊື່ອສັດທາທີ່ແທ້ຈິງ. {GC 364.2}

## {GC 364.3}

ໃນຂະນະທີ່ສຶກສາຄຳພະຍາກອນ, ເພິ່ນຈຶ່ງມາເຖິງຄວາມເຊື່ອວ່າການສະເດັດມາຂອງພຣະຄຣິສໃກ້ເຂົ້າມາແລ້ວ. ໂກເຊັນຮູ້ສຶກວ່າຄວາມຈິງເລື່ອງນີ້ສຳຄັນຫຼາຍ ຈຶ່ງຄິດຢາກນຳໄປປະກາດໃຫ້ຄົນທັງຫຼາຍໄດ້ຮັບຮູ້, ແຕ່ມີອຸປະສັກຢູ່ຂໍ້ໜຶ່ງຄື ຄົນສ່ວນໃຫຍ່ໃນສະໄໝນັ້ນເຊື່ອວ່າຄຳພະຍາກອນໃນພຣະທຳດານີເອນເປັນເລື່ອງທີ່ເລິກລັບ ແລະ ບໍ່ສາມາດເຂົ້າໃຈໄດ້. ໃນທີ່ສຸດເພິ່ນກໍຕັ້ງໃຈວ່າ ຈະເຮັດຕາມວິທີຂອງແຟໂຣທີ່ປະກາດໃນນະຄອນເຈນີວາ, ຄືຈະເລີ່ມຕົ້ນກັບພວກເດັກນ້ອຍ ໂດຍຫວັງວ່າຈະເປັນຫົນທາງໃຫ້ພໍ່ແມ່ສົນໃຈ. {GC 364.3}

## {GC 365.1}

ຕໍ່ມາເພິ່ນກ່າວເຖິງຈຸດປະສົງຂອງການປະກາດວ່າ: “ຂ້າພະເຈົ້າຢາກໃຫ້ທຸກຄົນເຂົ້າໃຈວ່າ ທີ່ຂ້າພະເຈົ້າເອົາເລື່ອງດັ່ງກ່າວມາສອນເດັກນ້ອຍນັ້ນ ບໍ່ແມ່ນຍ້ອນວ່າມັນເປັນເລື່ອງທີ່ບໍ່ຄ່ອຍສຳຄັນ ແຕ່ກົງກັນຂ້າມຍ້ອນວ່າມັນສຳຄັນຫຼາຍທີ່ສຸດ. ຂ້າພະເຈົ້າປາຖະໜາໃຫ້ຄົນຟັງຂ້າພະເຈົ້າ ແຕ່ຢ້ານວ່າຈະບໍ່ມີໃຜຟັງຖ້າເລີ່ມຕົ້ນດ້ວຍການເວົ້າໃຫ້ຜູ້ໃຫຍ່ກ່ອນ.” “ສະນັ້ນຂ້າພະເຈົ້າຈຶ່ງຕັ້ງໃຈໄປຫາຄົນທີ່ອາຍຸນ້ອຍທີ່ສຸດ ໂດຍເຕົ້າໂຮມເດັກນ້ອຍກຸ່ມໜຶ່ງ. ຖ້າກຸ່ມນັ້ນຂະຫຍາຍ, ມີຄົນເຂົ້າມາຟັງເພີ່ມ ແລະ ມີຄົນສັງເກດວ່າຄົນຟັງເຫຼົ່ານັ້ນສົນໃຈ ແລະ ເຂົ້າໃຈ ທັງສາມາດອະທິບາຍໃຫ້ຄົນອື່ນໄດ້ດ້ວຍ ຂ້າພະເຈົ້າຈຶ່ງໝັ້ນໃຈວ່າໃນບໍ່ຊ້າຈະມີກຸ່ມທີສອງທີ່ຢາກຟັງ, ແລ້ວໃນທີ່ສຸດກໍຈະມີຜູ້ໃຫຍ່ເຫັນວ່າເລື່ອງທີ່ສອນນັ້ນມີຄຸນຄ່າພໍທີ່ຈະນັ່ງລົງສຶກສານຳ. ໂດຍວິທີນີ້ແຫຼະການປະກາດຈຶ່ງໄດ້ຜົນ.” (ເອລ. ໂກເຊັນ, “ຜູ້ເຜີຍພຣະທຳດານີເອນ,” ເຫຼັ້ມ 2, ຄຳນຳ). {GC 365.1}

## {GC 365.2}

ຄວາມພະຍາຍາມຂອງເພິ່ນປະສົບຜົນສຳເລັດ. ໃນຂະນະທີ່ສອນພວກເດັກນ້ອຍ, ມີຜູ້ໃຫຍ່ມາຟັງນຳ, ຈົນລະບຽງໂບດຂອງເພິ່ນເຕັມໄປດ້ວຍຄົນທີ່ຢາກຟັງ. ທ່າມກາງຄົນທີ່ໄປຟັງນັ້ນກໍມີຄົນທີ່ມີຕຳແໜ່ງ ແລະ ມີການສຶກສາສູງ ແລະ ມີຄົນຕ່າງປະເທດທີ່ເດີນທາງໄປຢາມນະຄອນເຈນີວາ, ສະນັ້ນຄຳສອນເລື່ອງການສະເດັດມາຂອງພຣະຄຣິສຈຶ່ງຖືກນຳໄປປະກາດຢູ່ໃນຂົງເຂດອື່ນໆ. {GC 365.2}

## {GC 365.3}

ເມື່ອໄດ້ຮັບຜົນສຳເລັດເຊ່ນນີ້ ໂກເຊັນກໍມີກຳລັງໃຈຂຶ້ນ ຈຶ່ງເອົາບົດຮຽນຂອງຕົນໄປຕີພິມ ດ້ວຍຄວາມຫວັງວ່າຈະສົ່ງເສີມການສຶກສາເລື່ອງຄຳພະຍາກອນໃນຄຣິສຕະຈັກທີ່ໃຊ້ພາສາຝຣັ່ງ. ເພິ່ນກ່າວວ່າ: “ການພິມຄຳສອນໃຫ້ກັບເດັກນ້ອຍນັ້ນ ເປັນການປະກາດໃຫ້ຜູ້ໃຫຍ່ທີ່ບໍ່ໃສ່ໃຈຄຳພະຍາກອນເພາະເຊື່ອວ່າເປັນເລື່ອງທີ່ເລິກລັບເຂົ້າໃຈບໍ່ໄດ້, ‘ແຕ່ມັນຈະເລິກລັບໄດ້ແນວໃດ ໃນເມື່ອຂະໜາດເດັກນ້ອຍຂອງເຈົ້າກໍຍັງສາມາດອ່ານເຂົ້າໃຈໄດ້?’ ເພິ່ນຍັງກ່າວຕື່ມວ່າ, “ຂ້າພະເຈົ້າມີຄວາມປາຖະໜາຢ່າງຍິ່ງທີ່ຈະໃຫ້ຄວາມຮູ້ໃນຄຳພະຍາກອນເປັນເລື່ອງທີ່ຄົນໃນຄຣິສຕະຈັກຂອງພວກເຮົານິຍົມຊົມຊອບ, ຖ້າເປັນໄປໄດ້.” “ແທ້ຈິງແລ້ວ ບໍ່ມີປະເດັນອື່ນໃດເລີຍທີ່ຕອບສະໜອງຕໍ່ຄວາມຕ້ອງການຂອງຍຸກສະໄໝປະຈຸບັນເທົ່າກັບເລື່ອງນີ້.” “ດ້ວຍວິທີນີ້ເອງເຮົາຈຶ່ງຈະກຽມພ້ອມສຳລັບຄວາມທຸກຍາກລຳບາກທີ່ໃກ້ຈະມາເຖິງ ໃນຂະນະທີ່ເຝົ້າລໍຄອຍການສະເດັດມາຂອງພຣະເຢຊູຄຣິສ.” {GC 365.3}

## {GC 366.1}

ເຖິງແມ່ນວ່າໂກເຊັນເປັນສາສະໜາຈານທີ່ໂດດເດັ່ນ ແລະ ເປັນທີ່ຮັກແພງຫຼາຍທີ່ສຸດໃນທ່າມກາງຄົນເວົ້າພາສາຝຣັ່ງ, ແຕ່ໃນທີ່ສຸດເພິ່ນກໍຖືກໄລ່ອອກຈາກການເປັນສາສະໜາຈານ ໂດຍມີສາເຫດວ່າ ເພິ່ນໃຊ້ພຣະຄຳພີໃນການສອນເດັກນ້ອຍ ແລະ ຊາວໜຸ່ມແທນທີ່ຈະໃຊ້ຄູ່ມືຫຼັກຂໍ້ເຊື່ອຂອງຄຣິສຕະຈັກ. ຄວາມຈິງແລ້ວ ຄູ່ມືຫຼັກຂໍ້ເຊື່ອດັ່ງກ່າວເກືອບຈະບໍ່ມີອາຫານຝ່າຍຈິດວິນຍານໃຫ້ຜູ້ອ່ານເກີດຄວາມເຊື່ອທີ່ແທ້ຈິງ. ຕໍ່ມາໂກເຊັນໄດ້ມາເປັນອາຈານໃນວິທະຍາໄລສາສະໜາສາດ ແຕ່ໃນວັນອາທິດເພິ່ນຍັງສືບຕໍ່ສອນເດັກນ້ອຍ ແລະ ຊາວໜຸ່ມໃຫ້ຮູ້ພຣະຄຳພີ. ການປະກາດຂອງເພິ່ນເລື່ອງຄຳພະຍາກອນກໍຍັງໄດ້ຮັບຄວາມສົນໃຈຢ່າງກວ້າງຂວາງ. ເພິ່ນເຮັດວຽກຕໍ່ເນື່ອງຫຼາຍປີໃນຖານະສາສະດາຈານ, ຜ່ານສິ່ງຕີພິມ ແລະ ໃນການສອນເດັກນ້ອຍອັນເປັນບົດບາດທີ່ເພິ່ນມັກຫຼາຍທີ່ສຸດ, ເພິ່ນຈຶ່ງມີສ່ວນສຳຄັນໃນການຮຽກເອີ້ນຫຼາຍຄົນໃຫ້ມາສົນໃຈໃນການສຶກສາຄຳພະຍາກອນທີ່ສະແດງໃຫ້ເຫັນວ່າການສະເດັດມາຂອງພຣະຄຣິສໃກ້ເຂົ້າມາແລ້ວ. {GC 366.1}

## {GC 366.2}

### ເດັກນ້ອຍປະກາດໃນສະແກນດິເນເວຍ

ຂ່າວເລື່ອງການສະເດັດມາຂອງພຣະຄຣິສຍັງໄດ້ຮັບການປະກາດໃນດິນແດນສະແກນດິເນເວຍ ແລະ ມີຄົນສົນໃຈຢ່າງກວ້າງຂວາງ. ມີຫຼາຍຄົນຕື່ນຈາກການຫຼັບໄຫຼມາສະລາພາບ ແລະ ປະຖິ້ມຄວາມບາບ ແລ້ວສະແຫວງຫາການອະໄພບາບໂດຍຜ່ານພຣະນາມຂອງພຣະຄຣິສ. ແຕ່ພວກສາສະໜາຈານຂອງຄຣິສຕະຈັກແຫ່ງຊາດໄດ້ຕໍ່ຕ້ານການສອນດັ່ງກ່າວ ແລະ ໂດຍອິດທິພົນຂອງອາຈານເຫຼົ່ານັ້ນ ມີບາງຄົນທີ່ປະກາດຂ່າວເລື່ອງການສະເດັດມາຖືກຈັບຂັງຄຸກ. ໃນຫຼາຍບ່ອນທີ່ຜູ້ສອນຖືກຈັບ ພຣະເຈົ້າຊົງໂຜດໃຫ້ເກີດເລື່ອງອັດສະຈັນ ໂດຍມີເດັກນ້ອຍປະກາດວ່າພຣະເຢຊູໃກ້ຈະສະເດັດກັບມາ. ເນື່ອງຈາກເດັກນ້ອຍເຫຼົ່ານັ້ນຍັງບໍ່ບັນລຸນິຕິພາວະ ບໍ່ມີກົດໝາຍຫ້າມພວກເຂົາໄດ້, ທາງການຈຶ່ງຍອມໃຫ້ພວກເດັກນ້ອຍປະກາດໂດຍບໍ່ມີຜູ້ໃດຂັດຂວາງ. {GC 366.2}

## {GC 366.3}

ການປະກາດນັ້ນສ່ວນໃຫຍ່ຢູ່ທ່າມກາງຄົນຊັ້ນລຸ່ມ, ສະນັ້ນປະຊາຊົນຈຶ່ງມາຟັງຄຳປະກາດເຕືອນໃນບ້ານເຮືອນຂອງຄົນຊັ້ນກຳມະກອນ. ພວກເດັກນ້ອຍນັກເທດເຫຼົ່ານັ້ນສ່ວນໃຫຍ່ກໍເປັນຄົນຍາກຈົນຄືກັນ. ບາງຄົນອາຍຸລະຫວ່າງ 6–8 ປີ; ຊີວິດຂອງເດັກນ້ອຍເຫຼົ່ານີ້ສະແດງໃຫ້ເຫັນວ່າພວກເຂົາຮັກພຣະເຢຊູ ແລະ ພະຍາຍາມດຳເນີນຊີວິດດ້ວຍການເຊື່ອຟັງຕາມຂໍ້ກຳນົດອັນບໍຣິສຸດຂອງພຣະອົງ. ຕາມປົກກະຕິພວກເຂົາກໍມີສະຕິປັນຍາ ແລະ ຄວາມສາມາດທີ່ກົງກັບອາຍຸ, ແຕ່ເມື່ອຢືນຂຶ້ນຕໍ່ໜ້າຄົນທັງຫຼາຍ ກໍປາກົດຢ່າງຈະແຈ້ງວ່າ ພວກເຂົາໄດ້ຮັບການດົນໃຈທີ່ເກີນຄວາມສາມາດທີ່ມີຕາມທຳມະຊາດ. ນໍ້າສຽງ ແລະ ທ່າທາງຂອງເດັກເຫຼົ່ານັ້ນປ່ຽນໄປ ແລະ ພວກເຂົາໄດ້ເຕືອນເລື່ອງການພິພາກສາດ້ວຍພະລັງ ໂດຍໃຊ້ຖ້ອຍຄຳຈາກພຣະຄຳພີວ່າ: “ຈົ່ງຢຳເກງພຣະເຈົ້າ ແລະ ຍົກຍ້ອງໃຫ້ກຽດແກ່ພຣະອົງ ເພາະເຖິງເວລາແລ້ວທີ່ພຣະອົງຈະຕັດສິນມະນຸດສະໂລກ.” (ພຣະນິມິດ 14:7). ພວກເຂົາຕັກເຕືອນເລື່ອງຄວາມບາບຂອງປະຊາຊົນ, ບໍ່ພຽງແຕ່ເລື່ອງທີ່ຜິດສິນທຳ ແຕ່ໄດ້ປະນາມການເປັນມິດກັບໂລກ ແລະ ການຫຼົງຈາກຄວາມເຊື່ອດ້ວຍ, ທັງໄດ້ເຕືອນຜູ້ຟັງຂອງພວກເຂົາໃຫ້ໜີຢ່າງຮີບດ່ວນຈາກຄວາມໂກດຮ້າຍທີ່ຈະມາເຖິງ. {GC 366.3}

## {GC 367.1}

ປະຊາຊົນຮັບຟັງດ້ວຍທ່າທີອົກສັ່ນຂວັນຫາຍ, ພຣະວິນຍານຊົງດົນໃຈພວກເຂົາໃຫ້ສຳນຶກຂຶ້ນໃນໃຈ. ຫຼາຍຄົນຫັນມາຄົ້ນຄວ້າພຣະຄຳພີດ້ວຍຄວາມສົນໃຈອັນເລິກເຊິ່ງຢ່າງທີ່ບໍ່ເຄີຍມີມາກ່ອນ, ຄົນທີ່ກິນເຫຼົ້າ ແລະ ຄົນຜິດສິນທຳໄດ້ຮັບການປ່ຽນແປງໃໝ່, ບາງຄົນເລີກການປະຕິບັດທີ່ບໍ່ສັດຊື່. ຜົນຂອງການປະກາດນັ້ນໂດດເດັ່ນຈົນແມ່ນແຕ່ພວກສາສະໜາຈານຂອງຄຣິສຕະຈັກແຫ່ງຊາດຕ້ອງຍອມຮັບວ່າພຣະເຈົ້າຊົງນຳໃນການປະກາດດັ່ງກ່າວ. {GC 367.1}

## {GC 367.2}

ພຣະເຈົ້າມີພຣະປະສົງໃຫ້ຂ່າວເລື່ອງການສະເດັດມາຂອງພຣະຜູ້ຊ່ວຍໃຫ້ລອດໄດ້ຮັບການປະກາດໃນປະເທດທັງຫຼາຍຂອງສະແກນດິເນເວຍ; ເມື່ອຜູ້ຮັບໃຊ້ຂອງພຣະອົງຖືກປິດປາກ ພຣະອົງຈຶ່ງປະທານພຣະວິນຍານຂອງພຣະອົງໃຫ້ແກ່ພວກເດັກນ້ອຍ ເພື່ອໃຫ້ການປະກາດນັ້ນສຳເລັດ. ຄັ້ງທີ່ພຣະເຢຊູສະເດັດເຂົ້າໃກ້ນະຄອນເຢຣູຊາເລັມພ້ອມຝູງຊົນທີ່ໂຮ່ຮ້ອງສະຫຼອງໄຊດ້ວຍຄວາມຍິນດີ ແລະ ການໂບກກ້ານຕານເພື່ອປະກາດພຣະອົງໃນຖານະບຸດຂອງດາວິດນັ້ນ ພວກຟາຣີຊາຍຂໍໃຫ້ພຣະອົງບອກປະຊາຊົນໃຫ້ມິດງຽບສາ, ແຕ່ພຣະເຢຊູຊົງຕອບພວກເຂົາວ່າ ສິ່ງທີ່ເກີດຂຶ້ນນັ້ນເປັນໄປຕາມຄຳພະຍາກອນ ແລະ ຖ້າຄົນເຫຼົ່ານີ້ຢຸດຮ້ອງ ພວກກ້ອນຫີນຈະຮ້ອງຂຶ້ນມາເອງ. ປະຊາຊົນຢ້ານການຂົ່ມຂູ່ຂອງພວກຟາຣີຊາຍຈຶ່ງຢຸດຕິການໂຮ່ຮ້ອງນັ້ນໃນຂະນະທີ່ພວກເຂົາເດີນຜ່ານປະຕູເຂົ້າໄປໃນນະຄອນເຢຣູຊາເລັມ, ແຕ່ຫຼັງຈາກນັ້ນພວກເດັກນ້ອຍໄດ້ຮ້ອງໃນເດີ່ນພຣະວິຫານ ໃນຂະນະທີ່ໂບກກ້ານຕານໄປມາວ່າ: “ໂຮຊັນນາແດ່ບຸດດາວິດ!” ເມື່ອພວກຟາຣີຊາຍກ່າວແກ່ພຣະເຢຊູດ້ວຍຄວາມຂຸ່ນເຄືອງໃຈວ່າ, “ເຈົ້າໄດ້ຍິນຄຳທີ່ພວກເຂົາກຳລັງຮ້ອງນັ້ນບໍ?” ພຣະເຢຊູຊົງຕອບວ່າ “ໄດ້ຍິນແລ້ວ. ພວກເຈົ້າບໍ່ເຄີຍອ່ານຈັກເທື່ອບໍໃນຄຳທີ່ວ່າ, ‘ພຣະອົງຊົງຈັດໃຫ້ຄຳສັນລະເສີນອັນແທ້ຈິງອອກມາຈາກປາກຂອງເດັກນ້ອຍອ່ອນ ແລະ ຜູ້ທີ່ຍັງກິນນ້ຳນົມຢູ່.’” (ມັດທາຍ 21:8–16). ພຣະເຈົ້າຊົງໃຊ້ເດັກນ້ອຍໃນສະໄໝທີ່ພຣະຄຣິສສະເດັດມາຄັ້ງທຳອິດຢ່າງໃດ ພຣະອົງກໍຊົງໃຊ້ເດັກນ້ອຍໃນການປະກາດການສະເດັດມາຄັ້ງທີສອງຂອງພຣະອົງຢ່າງນັ້ນ. ພຣະຄຳຂອງພຣະເຈົ້າຈະຕ້ອງສຳເລັດ ເພື່ອໃຫ້ເລື່ອງການສະເດັດມາຂອງພຣະຜູ້ຊ່ວຍໃຫ້ລອດໄດ້ຖືກປະກາດໄປຍັງທຸກຊົນຊາດ, ທຸກພາສາ ແລະ ທຸກປະເທດ. {GC 367.2}

## {GC 368.1}

### ການປະກາດຂະຫຍາຍວົງກວ້າງ

ພຣະເຈົ້າຊົງມອບວຽກງານການປະກາດເຕືອນຊາວອາເມຣິກາ ໃຫ້ແກ່ທ່ານວິນລຽມ ມິນເລີ ແລະ ຜູ້ຮ່ວມງານຂອງເພິ່ນ. ອາເມຣິກາຈຶ່ງກາຍເປັນສູນກາງການປະກາດເລື່ອງການສະເດັດກັບມາຂອງພຣະເຢຊູຄຣິສ. ຄຳພະຍາກອນເລື່ອງຂ່າວທູດສະຫວັນອົງທີໜຶ່ງກໍສຳເລັດຫຼາຍທີ່ສຸດໃນອາເມຣິກາ. ງານຂຽນຂອງມິນເລີ ແລະ ເພື່ອນຮ່ວມງານເຫຼົ່ານັ້ນຖືກນຳໄປເຜີຍແຜ່ໃນດິນແດນທີ່ຫ່າງໄກ. ທຸກບ່ອນທົ່ວໂລກທີ່ມີຜູ້ສອນສາສະໜາເຂົ້າໄປເຖິງກໍມີຄົນສົ່ງຂ່າວອັນໜ້າຍິນດີກ່ຽວກັບການສະເດັດມາຢ່າງໄວວາຂອງພຣະຄຣິສ. ມີການປະກາດຂ່າວປະເສີດອັນເປັນນິຣັນດອນຢ່າງກວ້າງໄກ ພ້ອມດ້ວຍການກ່າວວ່າ: “ຈົ່ງຢຳເກງພຣະເຈົ້າ ແລະ ຍົກຍ້ອງໃຫ້ກຽດແກ່ພຣະອົງ ເພາະເຖິງເວລາແລ້ວທີ່ພຣະອົງຈະຕັດສິນມະນຸດສະໂລກ.” {GC 368.1}

## {GC 368.2}

ປະຊາຊົນພາກັນໃສ່ໃຈຢ່າງເລິກເຊິ່ງກັບຄຳພະຍາກອນທີ່ເບິ່ງຄືວ່າ ພຣະຄຣິສຈະສະເດັດມາໃນລະດູໃບໄມ້ປົ່ງຂອງປີ 1844. ຂ່າວນີ້ຖືກປະກາດຈາກລັດໜຶ່ງໄປສູ່ອີກລັດໜຶ່ງ ແລະ ທຸກທີ່ທີ່ມີການປະກາດນັ້ນມີຄົນຕື່ນຕົວຂຶ້ນໃຫ້ຄວາມສົນໃຈ. ຫຼາຍຄົນເຊື່ອໝັ້ນວ່າການຄຳນວນເວລາຂອງຄຳພະຍາກອນຖືກຕ້ອງ ຈຶ່ງຍອມສະຫຼະຄວາມເຊື່ອຖືເກົ່າທີ່ເຄີຍຢຶດໄວ້ ແລະ ຮັບເອົາຄວາມຈິງດ້ວຍຄວາມຊື່ນບານ. ມີສາສະໜາຈານບາງຄົນປະຖິ້ມຄວາມຄິດເຫັນ ແລະ ການຖືຕົວຕາມຄະນະນິກາຍ ແລ້ວສະຫຼະເງິນເດືອນ ພ້ອມດ້ວຍຕຳແໜ່ງໃນຄຣິສຕະຈັກ ແລະ ຮ່ວມໃນການປະກາດການສະເດັດມາຂອງພຣະເຢຊູ. ຢ່າງໃດກໍຕາມ ມີສາສະໜາຈານໜ້ອຍຄົນທີ່ຍອມຮັບເອົາຄຳສອນນີ້, ສະນັ້ນການເຜີຍແຜ່ເລື່ອງດັ່ງກ່າວສ່ວນໃຫຍ່ຈຶ່ງຖືກມອບໝາຍໃຫ້ສະມາຊິກທົ່ວໄປ. ຊາວໄຮ່ຊາວນາປະໄຮ່ນາຂອງຕົນ, ນາຍຊ່າງປະເຄື່ອງມື, ພໍ່ຄ້າໄດ້ປະສິນຄ້າ ແລະ ຄົນອາຊີບຕ່າງໆ ກໍປະວຽກງານຂອງຕົນ; ເຖິງຢ່າງນັ້ນກໍຕາມ ຄົນປະກາດຍັງມີໜ້ອຍເມື່ອທຽບໃສ່ວຽກງານທີ່ຕ້ອງເຮັດນັ້ນ. ສະພາບຂອງຄຣິສຕະຈັກທີ່ບໍ່ເປັນໄປຕາມລັກສະນະຂອງພຣະເຈົ້າ ແລະ ຊາວໂລກທີ່ຈົມປັກຢູ່ກັບຄວາມຊົ່ວຮ້າຍ ເປັນພາລະໜັກສຳລັບຜູ້ເຝົ້າຍາມທີ່ແທ້ຈິງ. ພວກເຂົາຈຶ່ງເຕັມໃຈອົດທົນກັບວຽກງານທີ່ໜັກໜ່ວງ, ການຂັດສົນ ແລະ ຄວາມທຸກທໍລະມານ ເພື່ອຈະໄດ້ຮຽກເອີ້ນມະນຸດໃຫ້ກັບໃຈຮັບຄວາມລອດ. ເຖິງແມ່ນຊາຕານຈະຂັດຂວາງ ແຕ່ການປະກາດນັ້ນໄດ້ດຳເນີນໄປຢ່າງຕໍ່ເນື່ອງ ແລະ ມີຫຼາຍພັນຄົນຮັບເຊື່ອຄວາມຈິງເລື່ອງການສະເດັດມາຂອງພຣະຄຣິສ. {GC 368.2}

## {GC 369.1}

### “ຈະຕ້ອງເຮັດຢ່າງໃດຈຶ່ງຈະໄດ້ລອດ?”

ຂ່າວທີ່ພິສູດຈິດໃຈໄດ້ຖືກປະກາດໄປທຸກແຫ່ງຫົນເພື່ອເຕືອນຄົນບາບ ທັງຄົນທີ່ເປັນຊາວໂລກ ແລະ ທີ່ເປັນສະມາຊິກຄຣິສຕະຈັກໃຫ້ໜີຈາກຄວາມໂກດຮ້າຍທີ່ຈະມາເຖິງ. ຜູ້ປະກາດເຫຼົ່ານັ້ນເຮັດແບບດຽວກັບໂຢຮັນຜູ້ໃຫ້ບັບຕິສະມາໃນມັດທາຍບົດທີ 3 ຄືເອົາຂວານວາງໄວ້ຢູ່ທີ່ຮາກເຫງົ້າຂອງຕົ້ນໄມ້ ແລະ ຂໍຮ້ອງຄົນທັງຫຼາຍໃຫ້ເກີດຜົນສົມກັບການກັບໃຈໃໝ່. ຄຳຮຽກຮ້ອງຂອງຜູ້ປະກາດເຫຼົ່ານີ້ແຕກຕ່າງຫຼາຍຈາກຄຳເທດສະໜາໃນໂບດທົ່ວໄປທີ່ເນັ້ນຄວາມສຸກສະບາຍ, ແຕ່ບໍ່ວ່າຈະປະກາດຢູ່ບ່ອນໃດ ປະຊາຊົນກໍສະເທືອນໃຈ. ເມື່ອຄົນທັງຫຼາຍຟັງການປະກາດດ້ວຍຣິດອຳນາດຂອງພຣະວິນຍານບໍຣິສຸດເຖິງຄຳສອນອັນກົງໄປກົງມາ ແລະ ເຂົ້າໃຈງ່າຍຂອງພຣະຄຳພີ, ພວກເຂົາສຳນຶກໃນໃຈວ່າສິ່ງເຫຼົ່ານີ້ແມ່ນຄວາມຈິງ ແລະ ບໍ່ສາມາດຕ້ານທານຄວາມຮູ້ສຶກນັ້ນໄດ້ທັງໝົດ. ຄົນທີ່ນັບຖືສາສະໜາແຕ່ເປືອກນອກກໍຕື່ນຂຶ້ນຈາກຄວາມປະໝາດຂອງຕົນ; ພວກເຂົາເຫັນເຖິງການຫຼົງຈາກຄວາມເຊື່ອ, ການເປັນມິດກັບໂລກ, ຄວາມບໍ່ເຊື່ອຖື, ຄວາມທະນົງຕົວ ແລະ ຄວາມເຫັນແກ່ຕົວຂອງຕົນ. ຫຼາຍຄົນໄດ້ສະແຫວງຫາພຣະເຈົ້າດ້ວຍການກັບໃຈ ແລະ ການຖ່ອມໃຈລົງ. ແທນທີ່ຈະເອົາໃຈໃສ່ຕໍ່ສິ່ງຂອງຝ່າຍໂລກຢ່າງທີ່ເຄີຍເຮັດມາດົນນານແລ້ວນັ້ນ ພວກເຂົາພັດໃສ່ໃຈຕໍ່ສະຫວັນເບື້ອງເທິງ. ພຣະວິນຍານຂອງພຣະເຈົ້າສະຖິດຢູ່ກັບຄົນເຫຼົ່ານີ້, ແລ້ວດ້ວຍຈິດໃຈທີ່ອ່ອນນ້ອມ ພວກເຂົາໄດ້ເຂົ້າຮ່ວມໃນການຮ້ອງຂຶ້ນວ່າ: “ຈົ່ງຢຳເກງພຣະເຈົ້າ ແລະ ຍົກຍ້ອງໃຫ້ກຽດແກ່ພຣະອົງ ເພາະເຖິງເວລາແລ້ວ ທີ່ພຣະອົງຈະຕັດສິນມະນຸດສະໂລກ.” {GC 369.1}

## {GC 369.2}

ຄົນບາບສອບຖາມດ້ວຍນ້ຳຕາວ່າ: “ຂ້ານ້ອຍຈະຕ້ອງເຮັດຢ່າງໃດຈຶ່ງຈະໄດ້ລອດພົ້ນ?” (ກິດຈະການ 16:30). ຄົນທີ່ເຄີຍສໍ້ໂກງເປັນນິໄສກໍຮູ້ສຶກຮ້ອນຕົວຢາກຄືນເງິນທີ່ໄດ້ໂກງມານັ້ນ. ທຸກຄົນທີ່ໄດ້ພົບສັນຕິສຸກໃນພຣະຄຣິສກໍຢາກແບ່ງປັນພຣະພອນນັ້ນໃຫ້ແກ່ຄົນອື່ນ. ຈິດໃຈຂອງພໍ່ແມ່ໄດ້ຫັນໄປຫາລູກ ແລະ ໃຈຂອງລູກໄດ້ຫັນໄປຫາພໍ່ແມ່. ຄວາມຫຍິ່ງທະນົງ ແລະ ການຖືຕົວອັນເປັນກຳແພງທີ່ກັ້ນຢູ່ລະຫວ່າງຄົນກໍພັງທະລາຍລົງ. ມີຄົນສາລະພາບບາບດ້ວຍຄວາມຈິງໃຈ, ສ່ວນສະມາຊິກໃນຄອບຄົວໄດ້ລົງທຶນລົງແຮງເພື່ອຄວາມລອດຂອງຄົນທີ່ຕົນຮັກແພງ. ຫຼາຍຄັ້ງໄດ້ຍິນສຽງຄຳອະທິຖານວິງວອນຕໍ່ພຣະເຈົ້າຢ່າງຈິງຈັງ, ທຸກແຫ່ງຫົນມີຄົນອ້ອນວອນຕໍ່ພຣະເຈົ້າດ້ວຍຄວາມທຸກໃຈ, ມີຫຼາຍຄົນອະທິຖານທັງຄືນດ້ວຍຄວາມທຸກທໍລະມານເພື່ອໃຫ້ໝັ້ນໃຈວ່າຄວາມບາບຂອງຕົນໄດ້ຮັບການອະໄພ ຫຼືເພື່ອໃຫ້ພີ່ນ້ອງ ຫຼື ເພື່ອນບ້ານກັບໃຈ. {GC 369.2}

## {GC 369.3}

ມີຄົນຈາກທຸກຊົນຊັ້ນໃນສັງຄົມພາກັນຫຼັ່ງໄຫຼເຂົ້າປະຊຸມປະກາດການສະເດັດມາຂອງພຣະຄຣິສ, ບໍ່ວ່າຈະເປັນຄົນຮັ່ງມີ ຫຼື ຍາກຈົນ, ສູງສົ່ງ ຫຼື ຕໍ່າຕ້ອຍ ທຸກຄົນລ້ວນແຕ່ມີເຫດຜົນສ່ວນຕົວທີ່ຢາກຟັງຄຳສອນເລື່ອງການສະເດັດມານັ້ນດ້ວຍຫູຂອງຕົວເອງ. ພຣະຜູ້ເປັນເຈົ້າຊົງຢັບຢັ້ງການຕໍ່ຕ້ານໃນຂະນະທີ່ຜູ້ຮັບໃຊ້ຂອງພຣະອົງອະທິບາຍເຫດຜົນວ່າເປັນຫຍັງພວກເຂົາຈຶ່ງເຊື່ອ. ບາງຄັ້ງຜູ້ໃຫ້ຄຳພະຍານນັ້ນອ່ອນແອ ແຕ່ພຣະວິນຍານຂອງພຣະເຈົ້າຊົງກະທຳໃຫ້ຄວາມຈິງຂອງພຣະອົງມີຣິດອຳນາດ. ຄົນທີ່ເຂົ້າປະຊຸມຮູ້ສຶກວ່າມີທູດສະຫວັນບໍຣິສຸດຢູ່ໃນທີ່ປະຊຸມ; ມີຜູ້ຄົນເຂົ້າຮັບເຊື່ອໃໝ່ທຸກມື້ທຸກວັນ. ຄົນຈຳນວນຫຼວງຫຼາຍຟັງດ້ວຍໃຈຈົດໃຈຈໍ່ ຂະນະທີ່ຜູ້ປະກາດກ່າວເຖິງຫຼັກຖານຕ່າງໆ ທີ່ຊີ້ໃຫ້ເຫັນວ່າການສະເດັດມາຂອງພຣະຄຣິສນັ້ນໃກ້ເຂົ້າມາແລ້ວ, ເໝືອນກັບວ່າສະຫວັນ ແລະ ແຜ່ນດິນໂລກໄດ້ຫຍັບເຂົ້າຫາກັນ. ທັງຄົນສະລາ, ໄວກາງຄົນ ແລະ ເດັກນ້ອຍລ້ວນແຕ່ໄດ້ສຳຜັດເຖິງຣິດອຳນາດຂອງພຣະເຈົ້າ. ຜູ້ຊາຍທັງຫຼາຍພາກັນກັບເມືອບ້ານພ້ອມດ້ວຍຄຳສັນລະເສີນພຣະເຈົ້າ, ມີສຽງຂັບຮ້ອງສັນລະເສີນດັງກ້ອງໄປໃນຍາມຄ່ຳຄືນ. ບໍ່ມີໃຜທີ່ເຂົ້າຮ່ວມໃນການປະຊຸມເຫຼົ່ານັ້ນຈະລືມພາບອັນຈັບໃຈໄດ້ລົງ. {GC 369.3}

## {GC 370.1}

### ຄວາມຈິງຖືກຕໍ່ຕ້ານ

ການປະກາດເວລາທີ່ແນ່ນອນຂອງການສະເດັດມາຂອງພຣະຄຣິສໄດ້ຖືກຕໍ່ຕ້ານຢ່າງຮຸນແຮງຈາກຄົນທຸກຊົນຊັ້ນຕັ້ງແຕ່ສາສະໜາຈານຈົນເຖິງຄົນສຳມະເລເທເມົາທີ່ທ້າທາຍສະຫວັນຢ່າງໜ້າດ້ານທີ່ສຸດ. ທັງນີ້ກໍເປັນການສຳເລັດຂອງຄຳພະຍາກອນທີ່ກ່າວວ່າ: “ຍຸກສຸດທ້າຍຈະມີຄົນເຍາະເຍີ້ຍມາເວົ້າສຽດສີຕາມໃຈປາຖະໜາຂອງຕົນ. ພວກເຂົາຈະຖາມວ່າ, ‘ຄຳທີ່ຊົງສັນຍາໄວ້ວ່າ ພຣະອົງຈະສະເດັດມານັ້ນຢູ່ໃສ? ເພາະວ່າຕັ້ງແຕ່ບັນພະບຸລຸດລ່ວງລັບໄປແລ້ວ ສິ່ງທັງປວງກໍເປັນຢູ່ເໝືອນເດີມ ຕັ້ງແຕ່ເລີ່ມຕົ້ນຊົງສ້າງໂລກ.’” (2 ເປໂຕ 3:3–4). ຫຼາຍຄົນທີ່ອ້າງວ່າຮັກພຣະຜູ້ຊ່ວຍໃຫ້ລອດໄດ້ປະກາດວ່າຕົນບໍ່ໄດ້ຕໍ່ຕ້ານຄຳສອນເລື່ອງການສະເດັດມາຄັ້ງທີສອງ, ແຕ່ກໍຂໍຄັດຄ້ານພຽງແຕ່ເລື່ອງການກຳນົດເວລາທີ່ແນ່ນອນເທົ່ານັ້ນ. ແຕ່ພຣະເຈົ້າຜູ້ຊົງເຫັນທຸກສິ່ງທຸກຢ່າງ ຊົງອ່ານຈິດໃຈຂອງພວກເຂົາທີ່ບໍ່ຢາກໄດ້ຍິນວ່າພຣະຄຣິສຈະສະເດັດມາພິພາກສາດ້ວຍຄວາມຊອບທຳ. ຄົນເຫຼົ່ານີ້ເປັນຜູ້ຮັບໃຊ້ທີ່ບໍ່ສັດຊື່, ວຽກງານທີ່ເຮັດໄປນັ້ນຈະບໍ່ຜ່ານການກວດກາຈາກພຣະເຈົ້າຜູ້ພິສູດຈິດໃຈຂອງມະນຸດ, ພວກເຂົາຈຶ່ງຢ້ານທີ່ຈະພົບກັບອົງພຣະຜູ້ເປັນເຈົ້າຂອງຕົນ. ເໝືອນກັບຊາວຢິວໃນສະໄໝທີ່ພຣະຄຣິສສະເດັດມາຄັ້ງທີໜຶ່ງ, ພວກເຂົາບໍ່ພ້ອມທີ່ຈະຕ້ອນຮັບພຣະອົງ. ພວກເຂົາບໍ່ພຽງແຕ່ບໍ່ຍອມຟັງເຫດຜົນອັນກົງໄປກົງມາຈາກພຣະຄຳພີ ແຕ່ກໍຍັງເຍາະເຍີ້ຍຜູ້ທີ່ລໍຄອຍພຣະເຢຊູ. ຊາຕານ ແລະ ທູດຂອງມັນພາກັນດີໃຈ ແລະ ເຍີ້ຍຫຍັນພຣະຄຣິສກັບເຫຼົ່າທູດສະຫວັນບໍຣິສຸດວ່າ ຄົນທີ່ມີຊື່ວ່າເປັນຄຣິສຕຽນບໍ່ມີຄວາມຮັກຕໍ່ພຣະອົງ ແລະ ບໍ່ຢາກໃຫ້ພຣະອົງສະເດັດກັບມາ. {GC 370.1}

## {GC 370.2}

ຄົນທີ່ປະຕິເສດຄຳສອນເລື່ອງການສະເດັດມາຂອງພຣະຄຣິສສ່ວນໃຫຍ່ໃຫ້ເຫດຜົນວ່າ, “ບໍ່ມີໃຜຮູ້ຈັກວັນເວລານັ້ນ.” ພຣະຄຳພີຂຽນວ່າ: “ວັນກຳນົດກັບໂມງກຳນົດນັ້ນ ບໍ່ມີຜູ້ໃດຮູ້ຈັກ ແມ່ນພວກທູດສະຫວັນກໍບໍ່ຮູ້ຈັກ ຮູ້ຈັກແຕ່ພຣະບິດາຂອງເຮົາອົງດຽວ.” (ມັດທາຍ 24:36 ສະບັບລາວບູຮານ). ຄົນທັງຫຼາຍທີ່ລໍຄອຍການສະເດັດມາຂອງພຣະຄຣິສໄດ້ອະທິບາຍຂໍ້ພຣະຄຳພີນີ້ຢ່າງຊັດເຈນ ໂດຍບໍ່ມີຄວາມຂັດແຍ້ງແຕ່ຢ່າງໃດກັບຄວາມເຊື່ອ ທັງສາມາດຊີ້ໃຫ້ເຫັນຢ່າງຈະແຈ້ງວ່າ ພວກຄົນທີ່ຕໍ່ຕ້ານນັ້ນໄດ້ນຳໃຊ້ຂໍ້ພຣະຄຳພີດັ່ງກ່າວໃນທາງທີ່ຜິດ. ພຣະຄຣິສຊົງກ່າວຖ້ອຍຄຳດັ່ງກ່າວໃນບົດສົນທະນາອັນໜ້າຈົດຈຳກັບພວກສາວົກ ຂະນະທີ່ປະທັບຢູ່ເທິງພູເຂົາໝາກກອກເທດ ຫຼັງຈາກພຣະອົງສະເດັດອອກຈາກພຣະວິຫານເປັນຄັ້ງສຸດທ້າຍ. ໃນຄາວນັ້ນພວກສາວົກໄດ້ຖາມວ່າ: “ຈົ່ງບອກພວກຂ້ານ້ອຍແດ່ວ່າ ເຫດການທັງໝົດນັ້ນຈະເກີດຂຶ້ນເມື່ອໃດ?” ພຣະເຢຊູຊົງກ່າວເຖິງໝາຍສຳຄັນຕ່າງໆ ທີ່ຈະເກີດຂຶ້ນແລ້ວຊົງຕອບວ່າ: “ເມື່ອພວກເຈົ້າເຫັນເຫດການນັ້ນເກີດຂຶ້ນ ພວກເຈົ້າກໍຈະຮູ້ໄດ້ວ່າເວລາມາໃກ້ແລ້ວພ້ອມທີ່ຈະເກີດຂຶ້ນ.” (ມັດທາຍ 24:3, 33). ເຮົາບໍ່ຄວນໃຊ້ຖ້ອຍຄຳຂອງພຣະເຢຊູໃນຂໍ້ໜຶ່ງເພື່ອລົບລ້າງອີກຂໍ້ໜຶ່ງ. ເຖິງແມ່ນວ່າບໍ່ມີຜູ້ໃດຮູ້ຈັກ*ວັນ* ຫຼື *ໂມງ*ຂອງການສະເດັດມາຂອງພຣະອົງ ແຕ່ພຣະອົງຊົງສັ່ງໄວ້ໃຫ້ເຮົາຮູ້ຈັກເມື່ອເວລານັ້ນໃກ້ເຂົ້າມາ. ນອກຈາກນັ້ນພຣະອົງຍັງສອນວ່າ ຖ້າຜູ້ໃດບໍ່ເອົາໃຈໃສ່ຕໍ່ຄຳເຕືອນຂອງພຣະອົງ, ຖ້າລະເລີຍ ຫຼື ບໍ່ຍອມທີ່ຈະຮັບຮູ້ວ່າການສະເດັດມານັ້ນໃກ້ແລ້ວ ກໍຈະອັນຕະລາຍເຖິງຊີວິດເໝືອນກັບຄົນໃນສະໄໝໂນອາທີ່ບໍ່ຍອມຮັບຮູ້ເວລາຂອງນ້ຳຖ້ວມໂລກ. ຍັງມີຄຳອຸປະມາໃນມັດທາຍບົດທີ 24 ເຊິ່ງປຽບທຽບຜູ້ຮັບໃຊ້ທີ່ຊື່ສັດກັບຜູ້ຮັບໃຊ້ທີ່ບໍ່ສັດຊື່ ໂດຍປະກາດເຖິງຄວາມພິນາດຂອງຄົນທີ່ເວົ້າຢູ່ໃນໃຈວ່າ, “ກວ່ານາຍຂອງເຮົາຈະມາກໍອີກນານ.” (ມັດທາຍ 24:48 NTV). ເລື່ອງນີ້ສະແດງໃຫ້ເຫັນວ່າເມື່ອພຣະຄຣິສສະເດັດມາ ພຣະອົງຈະມີທ່າທີຢ່າງໃດຕໍ່ຄົນທີ່ພຣະອົງພົບວ່າກຳລັງລໍຄອຍພຣະອົງ ແລະ ສອນຄົນອື່ນເຖິງການສະເດັດມາ ແລະ ຈະຕອບສະໜອງຢ່າງໃດຕໍ່ຜູ້ທີ່ປະຕິເສດເລື່ອງການສະເດັດມາຂອງພຣະອົງ. ພຣະອົງຊົງກ່າວວ່າ: “ດັ່ງນັ້ນຈົ່ງໃຫ້ເຝົ້າລະວັງຢູ່…ຄົນຮັບໃຊ້ຜູ້ນີ້ຈະເປັນສຸກໃຈ ເມື່ອຜູ້ເປັນນາຍກັບມາເຮືອນຂອງຕົນພົບລາວກຳລັງເຮັດໜ້າທີ່ຂອງຕົນຢູ່.” (ມັດທາຍ 24:42, 46). “ເຫດສະນັ້ນ ຖ້າທ່ານບໍ່ເຝົ້າລະວັງ ເຮົາຈະມາເໝືອນຢ່າງຂະໂມຍມາ ແລະ ທ່ານຈະບໍ່ຮູ້ເວລາໂມງໃດທີ່ເຮົາຈະມາເຖິງທ່ານ.” (ພຣະນິມິດ 3:3 ສະບັບລາວບູຮານ). {GC 370.2}

## {GC 371.1}

ອາຈານໂປໂລກ່າວເຖິງຄົນກຸ່ມໜຶ່ງທີ່ບໍ່ຮູ້ເວລາຂອງການສະເດັດມາຂອງພຣະອົງວ່າ: “ວັນຂອງອົງພຣະຜູ້ເປັນເຈົ້າຈະສະເດັດມາເໝືອນຂະໂມຍມາໃນເວລາກາງຄືນ. ເມື່ອໃດພວກເຂົາເວົ້າວ່າ: ‘ສະຫງົບສຸກ ແລະ ປອດໄພດີແລ້ວ’ ເມື່ອນັ້ນແຫຼະ ຄວາມພິນາດຈິບຫາຍຈະມາເຖິງພວກເຂົາໃນທັນທີ…ແລະ ພວກເຂົາຈະໜີບໍ່ພົ້ນເປັນແນ່.” ແຕ່ພຣະອົງຊົງກ່າວຖ້ອຍຄຳຕື່ມໃຫ້ແກ່ຜູ້ທີ່ຟັງຄຳເຕືອນຂອງພຣະອົງວ່າ: “ພີ່ນ້ອງທັງຫຼາຍເອີຍ ພວກເຈົ້າບໍ່ໄດ້ຢູ່ໃນຄວາມມືດແລ້ວ ແລະ ວັນນັ້ນຄົງຈະບໍ່ມາຫຼອນໃສ່ພວກເຈົ້າດັ່ງຂະໂມຍມາ. ເພາະວ່າພວກເຈົ້າທຸກຄົນເປັນລູກຂອງຄວາມສະຫວ່າງ ເປັນລູກຂອງກາງເວັນ ພວກເຮົາບໍ່ເປັນຝ່າຍກາງຄືນ ຫຼື ຝ່າຍຄວາມມືດ.” (1 ເທສະໂລນິກ 5:2–5). {GC 371.1}

## {GC 372.1}

ດັ່ງນັ້ນ ຈຶ່ງເຫັນໄດ້ວ່າພຣະຄຳພີບໍ່ໄດ້ສະໜັບສະໜູນໃຫ້ຄົນເມີນເສີຍຕໍ່ຄວາມຮູ້ເລື່ອງເວລາທີ່ການສະເດັດມາຂອງພຣະຄຣິສໃກ້ເຂົ້າມາ. ແຕ່ຄົນທັງຫຼາຍທີ່ຊອກຫາຂໍ້ແກ້ຕົວເພື່ອທີ່ຈະປະຕິເສດຄວາມຈິງກໍໄດ້ປິດຫູບໍ່ຟັງຄຳອະທິບາຍນີ້. ຄົນທີ່ທ້າທາຍຢ່າງເປີດເຜີຍ ແລະ ແມ່ນແຕ່ຄົນທີ່ອ້າງຕົນເປັນຜູ້ຮັບໃຊ້ຂອງພຣະຄຣິສກໍຍັງຕອບໂຕ້ວ່າ “ບໍ່ມີຜູ້ໃດຮູ້ຈັກວັນນັ້ນ ຫຼື ໂມງນັ້ນ.” ເມື່ອປະຊາຊົນເກີດຄວາມສົນໃຈ ແລະ ເລີ່ມຖາມຫາທາງແຫ່ງຄວາມລອດພົ້ນ ກໍມີຜູ້ສອນສາສະໜາເຂົ້າມາແຊກຢູ່ລະຫວ່າງພວກເຂົາກັບຄວາມຈິງ ແລະ ບິດເບືອນພຣະຄຳຂອງພຣະເຈົ້າເພື່ອລະງັບຄວາມຢ້ານກົວຂອງພວກເຂົາ. ພວກຍາມທີ່ບໍ່ສັດຊື່ໄດ້ຮ່ວມມືກັບມານຊາຕານໃນການຮ້ອງຂຶ້ນວ່າ, “ສະຫງົບສຸກ, ສະຫງົບສຸກ” ໃນເວລາທີ່ພຣະເຈົ້າບໍ່ໄດ້ປະກາດເຖິງຄວາມສະຫງົບສຸກ. ເໝືອນກັບພວກຟາຣີຊາຍໃນສະໄໝຂອງພຣະເຢຊູ, ມີຫຼາຍຄົນບໍ່ຍອມເຂົ້າອານາຈັກສະຫວັນດ້ວຍຕົນເອງ ແລະ ຍັງຂັດຂວາງຄົນອື່ນບໍ່ໃຫ້ເຂົ້າໄປ. ພວກເຂົາຈະຕ້ອງຮັບຜິດຊອບຕໍ່ຄວາມພິນາດຂອງຄົນເຫຼົ່ານັ້ນ. {GC 372.1}

## {GC 372.2}

ສ່ວນຫຼາຍ ກຸ່ມທຳອິດທີ່ຮັບເອົາຄຳສອນດັ່ງກ່າວແມ່ນຄົນທີ່ນອບນ້ອມຖ່ອມຕົນ ແລະ ອຸທິດຕົນຫຼາຍທີ່ສຸດໃນຄຣິສຕະຈັກ. ຄົນທີ່ສຶກສາພຣະຄຳພີດ້ວຍຕົນເອງກໍຮູ້ຢູ່ວ່າ ຄວາມຄິດເຫັນຂອງຄົນທົ່ວໄປໃນເລື່ອງຄຳພະຍາກອນບໍ່ສອດຄ່ອງກັບພຣະຄຳພີ. ບ່ອນໃດປະຊາຊົນບໍ່ໄດ້ຖືກພວກສາສະໜາຈານຄວບຄຸມ ພວກເຂົາສາມາດຄົ້ນຄວ້າພຣະຄຳຂອງພຣະເຈົ້າດ້ວຍຕົນເອງ. ເມື່ອເອົາສຳສອນເລື່ອງການສະເດັດມາຂອງພຣະຄຣິສມາປຽບທຽບກັບພຣະຄຳພີແລ້ວ ພວກເຂົາເຫັນວ່າເປັນຄຳສອນທີ່ມາຈາກພຣະເຈົ້າ. {GC 372.2}

## {GC 372.3}

ຫຼາຍຄົນຖືກພີ່ນ້ອງທີ່ບໍ່ເຊື່ອກົດຂີ່ຂົ່ມເຫັງ, ບາງຄົນກໍຍອມມິດງຽບກ່ຽວກັບຄວາມຫວັງຂອງຕົນເພື່ອຮັກສາຕຳແໜ່ງໃນຄຣິສຕະຈັກ, ສ່ວນຄົນອື່ນຮູ້ສຶກວ່າພຣະເຈົ້າຊົງມອບໝາຍຄວາມຈິງໃຫ້ພວກເຂົາ ແລະ ຈະປິດບັງບໍ່ໄດ້ຖ້າຈະຈົງຮັກພັກດີຕໍ່ພຣະອົງ. ມີຫຼາຍຄົນຖືກຕັດອອກຈາກຄຣິສຕະຈັກໂດຍມີເຫດຜົນພຽງແຕ່ວ່າ ເຂົາໄດ້ເວົ້າເຖິງຄວາມເຊື່ອຂອງຕົນໃນການສະເດັດມາຂອງພຣະຄຣິສ. ຖ້ອຍຄຳຂອງຜູ້ເຜີຍພຣະທຳມີຄວາມໝາຍຫຼາຍທີ່ສຸດສຳລັບຄົນທີ່ຖືກທົດສອບຄວາມເຊື່ອເຫຼົ່ານີ້, ເຊິ່ງກ່າວວ່າ: “ພີ່ນ້ອງຂອງເຈົ້າຜູ້ທີ່ກຽດຊັງເຈົ້າ ແລະ ຫວ່ຽງເຈົ້າອອກໄປເພາະເຫັນແກ່ນາມຊື່ຂອງເຮົາ ໂດຍເວົ້າວ່າ ‘ຂໍພຣະເຢໂຮວາຊົງຮັບກຽດ,’ ແຕ່ພຣະອົງຈະໄດ້ປາກົດ ແລະ ເປັນຄວາມຊື່ນບານຂອງເຈົ້າ ແລະ ເຂົາເຫຼົ່ານັ້ນຈະຕ້ອງໄດ້ຮັບຄວາມອັບອາຍ.” (ເອຊາຢາ 66:5 ດັດແປງຈາກສະບັບ TKJV). {GC 372.3}

## {GC 372.4}

ເຫຼົ່າທູດສະຫວັນຂອງພຣະເຈົ້າໄດ້ເຝົ້າຕິດຕາມຜົນຂອງຄຳເຕືອນນີ້ດ້ວຍຄວາມສົນໃຈອັນເລິກເຊີ່ງ. ເມື່ອຄຣິສຕະຈັກສ່ວນໃຫຍ່ປະຕິເສດການປະກາດນັ້ນ ພວກທູດສະຫວັນກໍຫັນໜ້າໄປທາງອື່ນດ້ວຍຄວາມໂສກເສົ້າ. ແຕ່ກໍມີຫຼາຍຄົນທີ່ຍັງບໍ່ໄດ້ຖືກທົດສອບກ່ຽວກັບຄວາມຈິງເລື່ອງການສະເດັດມາຂອງພຣະຄຣິສ. ຫຼາຍຄົນຖືກຜົວ, ເມຍ, ພໍ່ແມ່ ຫຼື ລູກນຳພາໃຫ້ຫຼົງຜິດ ຈົນເຊື່ອວ່າການຟັງຄຳສອນ “ນອກຮີດ” ແບບທີ່ຊາວແອັດເວັນຕິສສອນນັ້ນກໍເປັນບາບ. ພຣະເຈົ້າຊົງໃຊ້ທູດສະຫວັນໄປເຝົ້າຮັກສາຄົນເຫຼົ່ານີ້ດ້ວຍຄວາມສັດຊື່ ເພາະວ່າຈະມີແສງສະຫວ່າງສ່ອງມາຍັງພວກເຂົາອີກຈາກບັນລັງຂອງພຣະເຈົ້າ. {GC 372.4}

## {GC 373.1}

ຄົນທີ່ຮັບເອົາຄຳສອນນັ້ນກໍເຝົ້າລໍຄອຍການສະເດັດມາຂອງພຣະຜູ້ຊ່ວຍໃຫ້ລອດດ້ວຍຄວາມປາຖະໜາທີ່ບໍ່ອາດບັນລະຍາຍໄດ້. ເວລາທີ່ພວກເຂົາຄາດຫວັງວ່າຈະໄດ້ພົບພຣະອົງກໍໃກ້ເຂົ້າມາແລ້ວ, ພວກເຂົາລໍຖ້າເວລານັ້ນດ້ວຍຄວາມສະຫງົບໃຈ ແລະ ພັກພິງໃນພຣະເຈົ້າຢ່າງໃກ້ຊິດດ້ວຍການອະທິຖານ, ສິ່ງເຫຼົ່ານີ້ເປັນສະເໝືອນຄ່າມັດຈຳຂອງສັນຕິສຸກທີ່ຈະໄດ້ຮັບໃນສະຫວັນ. ທຸກຄົນທີ່ມີປະສົບການຂອງຄວາມຫວັງ ແລະ ຄວາມໄວ້ວາງໃຈຂອງການລໍຖ້າການສະເດັດມາໃນຄັ້ງນັ້ນຈະບໍ່ມີວັນລືມເລືອນໄປໄດ້. ຫຼາຍອາທິດກ່ອນເວລານັ້ນ ທຸລະກິດຝ່າຍໂລກສ່ວນຫຼາຍກໍຖືກວາງໄວ້, ຜູ້ທີ່ເຊື່ອຢ່າງຈິງໃຈໄດ້ກວດສອບທຸກຄວາມຄິດ ແລະ ຄວາມຮູ້ສຶກຂອງຕົນຢ່າງລະມັດລະວັງ ເໝືອນກັບຄົນທີ່ໃກ້ຈະຫຼັບຕາລາໂລກໃນອີກສອງສາມຊົ່ວໂມງຂ້າງໜ້າ. ບໍ່ມີການເຮັດ “ເສື້ອຄຸມຍາວສຳລັບການຂຶ້ນສະຫວັນ” ແຕ່ທຸກຄົນຮູ້ສຶກວ່າຕ້ອງການຫຼັກຖານພາຍໃນໃຈທີ່ບົ່ງບອກວ່າຕົນມີຄວາມພ້ອມທີ່ຈະພົບພຣະຜູ້ຊ່ວຍໃຫ້ລອດ. ເສື້ອຄຸມຍາວຂອງພວກເຂົາຄືຈິດໃຈທີ່ບໍຣິສຸດ ຄືອຸປະນິໄສທີ່ໄດ້ຮັບການຊຳລະຈາກຄວາມບາບດ້ວຍພຣະໂລຫິດຂອງພຣະຄຣິສ. ຢາກໃຫ້ຄົນຂອງພຣະເຈົ້າໃນທຸກມື້ນີ້ມີການສຳຫຼວດຈິດໃຈ, ຄວາມກະຕືລືລົ້ນ ແລະ ຄວາມເຊື່ອໝັ້ນເໝືອນກັບຄົນໃນສະໄໝນັ້ນ. ຖ້າພວກເຂົາໄດ້ຖ່ອມໃຈລົງຕໍ່ພຣະເຈົ້າ ແລະ ທູນອະທິຖານຕໍ່ພຣະທີ່ນັ່ງແຫ່ງພຣະກະລຸນາຢ່າງຕໍ່ເນື່ອງ ພວກເຂົາຄົງມີປະສົບການທີ່ເລິກເຊິ່ງກວ່າທີ່ເປັນຢູ່ໃນເວລານີ້. ເນື່ອງຈາກຄົນສ່ວນໃຫຍ່ມີການອະທິຖານໜ້ອຍເກີນໄປ, ມີການສຳນຶກໃນຄວາມບາບໜ້ອຍເກີນໄປ ແລະ ຂາດຄວາມເຊື່ອທີ່ມີຊີວິດ ພວກເຂົາຈຶ່ງບໍ່ໄດ້ຮັບພຣະຄຸນທີ່ພຣະຜູ້ໄຖ່ປະທານໃຫ້ຢ່າງອຸດົມສົມບູນ. {GC 373.1}

## {GC 373.2}

### ເຝົ້າລໍດ້ວຍຄວາມຫວັງ

ພຣະເຈົ້າມີພຣະປະສົງທີ່ຈະທົດສອບຄົນຂອງພຣະອົງ, ພຣະອົງຈຶ່ງປິດບັງຂໍ້ຜິດພາດໃນການຄຳນວນເວລາກຳນົດຂອງຄຳພະຍາກອນ. ຄົນທີ່ລໍຄອຍການສະເດັດມາຂອງພຣະຄຣິສກໍບໍ່ເຫັນຂໍ້ຜິດພາດດັ່ງກ່າວ, ສ່ວນພວກທີ່ຕໍ່ຕ້ານ ແລະ ມີການສຶກສາສູງທີ່ສຸດກໍບໍ່ເຫັນຄວາມຜິດນັ້ນເຊັ່ນກັນ ແຕ່ພັດກ່າວວ່າ: “ພວກເຈົ້າຄຳນວນເວລາຂອງຄຳພະຍາກອນຖືກຕ້ອງແລ້ວ ແຕ່ມັນບໍ່ເປັນຢ່າງທີ່ມິນເລີຄິດດອກ, ເພາະເມື່ອຄົບເວລາດັ່ງກ່າວ ຄົນທົ່ວໂລກຈະກັບໃຈເຊື່ອພຣະເຈົ້າ ບໍ່ແມ່ນການສະເດັດມາຄັ້ງທີສອງຂອງພຣະຄຣິສ.” {GC 373.2}

## {GC 374.1}

ເວລາທີ່ຄາດການໄວ້ກໍຜ່ານໄປ ແລະ ພຣະຄຣິສບໍ່ໄດ້ປາກົດຕົວເພື່ອປົດປ່ອຍຄົນຂອງພຣະອົງ. ຄົນທີ່ລໍຄອຍພຣະຜູ້ຊ່ວຍໃຫ້ລອດດ້ວຍຄວາມຮັກ ແລະ ຄວາມເຊື່ອຢ່າງຈິງໃຈກໍປະສົບກັບຄວາມຜິດຫວັງຢ່າງຂົມຂື່ນ. ຢ່າງໃດກໍຕາມພຣະປະສົງຂອງພຣະເຈົ້າໄດ້ສຳເລັດ, ພຣະອົງທົດສອບຈິດໃຈຂອງຄົນທີ່ລໍຖ້າການສະເດັດມາຂອງພຣະອົງ. ບາງຄົນລໍຖ້າເພາະວ່າມີຄວາມຢ້ານກົວໂດຍບໍ່ມີເຫດຜົນອື່ນ, ການຮັບເຊື່ອຂອງຄົນເຫຼົ່ານີ້ບໍ່ໄດ້ສົ່ງຜົນຕໍ່ຊີວິດຈິດໃຈຂອງພວກເຂົາ, ເມື່ອພຣະເຢຊູບໍ່ໄດ້ສະເດັດມາຕາມເວລາທີ່ຄິດໄວ້ນັ້ນ ຄົນເຫຼົ່ານີ້ປະກາດວ່າຕົນບໍ່ໄດ້ຮູ້ສຶກຜິດຫວັງ ເພາະບໍ່ເຄີຍເຊື່ອວ່າພຣະອົງຈະມາຈິງ. ພວກເຂົາເປັນກຸ່ມທຳອິດທີ່ເຍາະເຍີ້ຍຄວາມໂສກເສົ້າຂອງຜູ້ເຊື່ອທີ່ແທ້ຈິງ. {GC 374.1}

## {GC 374.2}

ຢ່າງໃດກໍຕາມພຣະເຢຊູ ແລະ ບັນດາທູດສະຫວັນທັງປວງມີຄວາມຮັກ ແລະ ເອັນດູຕໍ່ຄົນທັງຫຼາຍທີ່ຜິດຫວັງເຊິ່ງຜ່ານການທົດສອບຢ່າງສັດຊື່. ຖ້າພຣະເຈົ້າຊົງເປີດຜ້າກັ້ງໃຫ້ມະນຸດເຫັນໃນສິ່ງທີ່ບໍ່ສາມາດເຫັນໄດ້ດ້ວຍຕາເປົ່າ ກໍຈະປາກົດໃຫ້ເຫັນວ່າມີທູດສະຫວັນຢູ່ໃກ້ກັບຄົນທີ່ສັດຊື່ເຫຼົ່ານີ້ ແລະ ປົກປ້ອງພວກເຂົາຈາກລູກທະນູຂອງຊາຕານ. {GC 374.2}
