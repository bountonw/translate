---
chapter:
  number: 29
  title:
    lo: ຄວາມຊົ່ວມາແຕ່ໃສ
    en: The Origin of Evil
---

## {GC 492.1}

### ການກະບົດເລີ່ມກໍ່ຕົວ

ມີຄົນຈຳນວນຫຼວງຫຼາຍທີ່ຮູ້ສຶກສັບສົນເປັນຢ່າງຍິ່ງໃນເລື່ອງຕົ້ນກຳເນີດຂອງຄວາມບາບ ແລະ ສາເຫດທີ່ມີຄວາມບາບຢູ່ໃນໂລກ. ພວກເຂົາເຫັນຜົນຂອງຄວາມຊົ່ວຮ້າຍ ພ້ອມດ້ວຍຄວາມທຸກເວດທະນາ ແລະ ຄວາມເສຍຫາຍທີ່ເກີດຂຶ້ນ, ແລ້ວກໍຖາມຂຶ້ນມາວ່າ ສະພາບດັ່ງກ່າວເປັນໄປໄດ້ແນວໃດພາຍໃຕ້ການປົກຄອງຂອງພຣະເຈົ້າຜູ້ຊົງມີສະຕິປັນຍາ, ຣິດອຳນາດ ແລະ ຄວາມຮັກອັນບໍ່ມີຂອບເຂດຈຳກັດ. ນີ້ເປັນຄວາມເລິກລັບທີ່ພວກເຂົາບໍ່ສາມາດອະທິບາຍໄດ້. ດ້ວຍຄວາມບໍ່ແນ່ໃຈ ແລະ ຄວາມສົງໄສນັ້ນ, ພວກເຂົາຈຶ່ງເບິ່ງບໍ່ເຫັນຄວາມຈິງທີ່ພຣະເຈົ້າຊົງເປີດເຜີຍຢ່າງຈະແຈ້ງໃນພຣະຄຳຂອງພຣະອົງ ເຊິ່ງເປັນສິ່ງຈຳເປັນສຳລັບຄວາມລອດ. ບາງຄົນພະຍາຍາມຄົ້ນຫາສິ່ງທີ່ພຣະເຈົ້າບໍ່ໄດ້ເປີດເຜີຍ ໂດຍຫວັງວ່າຈະຫາສາເຫດທີ່ມີຄວາມບາບໃນໂລກ, ສະນັ້ນພວກເຂົາຈຶ່ງບໍ່ສາມາດຫາຄຳຕອບໄດ້. ຄົນທີ່ມັກສົງໄສ ແລະ ມີນິໄສຈັບຜິດກໍເອົາປະເດັນນີ້ມາເປັນຂໍ້ອ້າງໃນການປະຕິເສດພຣະຄຳພີ. ສ່ວນຄົນອື່ນກໍບໍ່ໄດ້ພົບຄຳຕອບທີ່ພໍໃຈໃນເລື່ອງສາເຫດທີ່ມີຄວາມຊົ່ວ ຍ້ອນວ່າຄວາມເຊື່ອເດີມທີ່ໄດ້ຮັບມາ ແລະ ການຕີຄວາມໝາຍຜິດ ໄດ້ບິດເບືອນຄຳສອນໃນພຣະຄຳພີທີ່ກ່ຽວກັບພຣະລັກສະນະຂອງພຣະເຈົ້າ, ການປົກຄອງຂອງພຣະອົງ ແລະ ຫຼັກການທີ່ພຣະອົງໃຊ້ໃນການຈັດການກັບຄວາມບາບ. {GC 492.1}

## {GC 492.2}

ເປັນໄປບໍ່ໄດ້ທີ່ຈະອະທິບາຍຕົ້ນກຳເນີດຂອງຄວາມບາບຈົນສາມາດຊີ້ແຈງໃຫ້ເຫັນເຖິງສາເຫດທີ່ມັນເກີດຂຶ້ນ. ເຖິງຢ່າງໃດກໍຕາມ, ກໍມີຂໍ້ມູນພຽງພໍທີ່ຈະເຂົ້າໃຈກ່ຽວກັບຕົ້ນກຳເນີດ ແລະ ການຈັດການຂັ້ນສຸດທ້າຍຂອງຄວາມບາບ ເພື່ອສະແດງໃຫ້ເຫັນຢ່າງຈະແຈ້ງເຖິງຄວາມຍຸຕິທຳ ແລະ ພຣະກະລຸນາຂອງພຣະເຈົ້າໃນການຈັດການກັບຄວາມຊົ່ວທັງປວງ. ບໍ່ມີສິ່ງໃດທີ່ຖືກສອນຢ່າງແຈ່ມແຈ້ງໃນພຣະຄຳພີຫຼາຍໄປກວ່າເລື່ອງນີ້ວ່າ ພຣະເຈົ້າບໍ່ມີສ່ວນກ່ຽວຂ້ອງກັບການກຳເນີດຂອງຄວາມບາບແຕ່ຢ່າງໃດ, ບໍ່ມີການຖອນພຣະຄຸນຂອງພຣະອົງໂດຍເລືອກປະຕິບັດ, ບໍ່ມີຄວາມບົກພ່ອງຂາດເຂີນໃນການປົກຄອງຂອງພຣະອົງທີ່ເປີດໂອກາດໃຫ້ການກະບົດອຸບັດຂຶ້ນ. ຄວາມບາບເປັນສິ່ງທີ່ບຸກລຸກເຂົ້າມາ; “ເປັນຫຍັງຈຶ່ງມີຄວາມບາບ” ເປັນຄຳຖາມທີ່ບໍ່ມີຄຳຕອບ. ມັນເປັນເລື່ອງເລິກລັບ ບໍ່ມີຄຳອະທິບາຍ; ການແກ້ຕົວໃຫ້ກັບຄວາມບາບກໍເທົ່າກັບເປັນການປົກປ້ອງມັນ. ຖ້າສາມາດຫາຂໍ້ແກ້ຕົວ ຫຼື ຫາສາເຫດຂອງຄວາມບາບໄດ້ ມັນກໍຈະບໍ່ແມ່ນຄວາມບາບອີກຕໍ່ໄປ. ພວກເຮົາມີພຽງຄຳນິຍາມດຽວເທົ່ານັ້ນກ່ຽວກັບຄວາມບາບ ຄືສິ່ງທີ່ພຣະຄຳຂອງພຣະເຈົ້າໄດ້ບອກໄວ້ວ່າ “ບາບແມ່ນການຝ່າຝືນກົດບັນຍັດ (1 ໂຢຮັນ 3:4).” ມັນແມ່ນການເຮັດຕາມຫຼັກການທີ່ຕໍ່ສູ້ກັບກົດບັນຍັດອັນຍິ່ງໃຫຍ່ແຫ່ງຄວາມຮັກ ເຊິ່ງເປັນຮາກຖານຂອງການປົກຄອງຂອງພຣະເຈົ້າ. {GC 492.2}

## {GC 493.1}

ກ່ອນຄວາມຊົ່ວຈະເຂົ້າມານັ້ນ ທົ່ວຈັກກະວານລ້ວນມີແຕ່ຄວາມສະຫງົບສຸກ ແລະ ຄວາມຊົມຊື່ນຍິນດີ. ທຸກສິ່ງທຸກຢ່າງສອດຄ່ອງກັບພຣະປະສົງຂອງພຣະຜູ້ສ້າງ. ທຸກຊີວິດລ້ວນແຕ່ຮັກພຣະເຈົ້າເປັນທີໜຶ່ງ ແລະ ມີຄວາມຮັກຕໍ່ກັນຢ່າງຖ້ວນໜ້າ. ພຣະຄຣິສຊົງເປັນພຣະທຳ ແລະ ຊົງເປັນພຣະບຸດອົງດຽວຂອງພຣະເຈົ້າ, ຊົງເປັນອັນໜຶ່ງອັນດຽວກັນກັບພຣະບິດາອົງນິຣັນ ທັງໃນດ້ານທຳມະຊາດ, ພຣະລັກສະນະ ແລະ ພຣະປະສົງ. ພຣະອົງຊົງເປັນຜູ້ດຽວໃນຈັກກະວານທີ່ສາມາດເຂົ້າຮ່ວມໃນການປຶກສາຫາລື ແລະ ໃນພຣະປະສົງທັງໝົດຂອງພຣະເຈົ້າໄດ້. ພຣະບິດາຊົງສ້າງບັນດາຊາວສະຫວັນທັງປວງໂດຍທາງພຣະຄຣິສ. “ໂດຍພຣະອົງນັ້ນພຣະເຈົ້າໄດ້ຊົງສ້າງສັບພະທຸກສິ່ງ ທັງໃນສະຫວັນ ແລະ ເທິງແຜ່ນດິນໂລກ…ພຣະທີ່ນັ່ງ ຫຼື ອານຸພາບ ຫຼື ບັນດາຜູ້ຄອບຄອງ ແລະ ບັນດາຜູ້ມີສິດອຳນາດທັງຫຼາຍ ພຣະເຈົ້າໄດ້ສ້າງສັບພະສິ່ງທັງໝົດນີ້ໂດຍທາງພຣະອົງ.” (ໂກໂລຊາຍ 1:16). ທຸກຊີວິດໃນສະຫວັນລ້ວນແຕ່ຖວາຍຄວາມຈົງຮັກພັກດີຕໍ່ພຣະຄຣິສ ແລະ ພຣະບິດາເທົ່າກັນ. {GC 493.1}

## {GC 493.2}

ກົດບັນຍັດແຫ່ງຄວາມຮັກເປັນຮາກຖານການປົກຄອງຂອງພຣະເຈົ້າ. ຄວາມສຸກຂອງບັນດາຊີວິດທີ່ພຣະອົງຊົງສ້າງນັ້ນ ຂຶ້ນຢູ່ກັບການປະຕິບັດຕາມຫຼັກການອັນຊອບທຳຂອງກົດບັນຍັດນັ້ນຢ່າງຄົບຖ້ວນ. ພຣະເຈົ້າຊົງປາຖະໜາໃຫ້ຜູ້ທີ່ພຣະອົງຊົງສ້າງນະມັດສະການພຣະອົງດ້ວຍຄວາມຮັກ ຄືໃຫ້ເຄົາລົບນັບຖືພຣະອົງເພາະຊາບຊຶ້ງໃນພຣະລັກສະນະຂອງພຣະອົງ. ພຣະອົງບໍ່ພໍພຣະໄທໃນການເຊື່ອຟັງທີ່ເກີດຈາກການຖືກບັງຄັບ, ດັ່ງນັ້ນ ພຣະອົງຈຶ່ງປະທານເສລີພາບໃນການເລືອກໃຫ້ແກ່ທຸກຄົນ ເພື່ອພວກເຂົາຈະໄດ້ນະມັດສະການ ແລະ ຮັບໃຊ້ພຣະອົງດ້ວຍຄວາມສະໝັກໃຈ. {GC 493.2}

## {GC 493.3}

ແຕ່ກໍມີຜູ້ໜຶ່ງເລືອກທີ່ຈະນຳໃຊ້ເສລີພາບນັ້ນໃນທາງທີ່ຜິດ. ຄວາມບາບໄດ້ເລີ່ມຂຶ້ນກັບຜູ້ທີ່ໄດ້ຮັບກຽດຈາກພຣະເຈົ້າຮອງລົງມາຈາກພຣະຄຣິສ ຄືຜູ້ທີ່ມີອຳນາດ ແລະ ຣັດສະໝີພາບຫຼາຍທີ່ສຸດທ່າມກາງບັນດາຊາວສະຫວັນ. ກ່ອນທີ່ຈະຫຼົງສູ່ຄວາມບາບ, ລູຊີເຟີເປັນເຄຣຸບຜູ້ພິທັກອົງສຳຄັນທີ່ສຸດ, ເປັນຜູ້ບໍຣິສຸດປາສະຈາກມົນທິນ. “ອົງພຣະຜູ້ເປັນເຈົ້າພຣະເຈົ້າຊົງກ່າວດັ່ງນີ້ວ່າ ເຈົ້າເປັນກາປະທັບແຫ່ງຄວາມສົມບູນແບບ ເຕັມດ້ວຍສະຕິປັນຍາ ແລະ ມີຄວາມງາມຢ່າງຄົບຖ້ວນ. ເຈົ້າເຄີຍຢູ່ໃນເອເດນ ພຣະອຸທະຍານຂອງພຣະເຈົ້າ, ເພັດພອຍທຸກຢ່າງເປັນເສື້ອຂອງເຈົ້າ…ເຈົ້າເປັນເຄຣຸບຜູ້ພິທັກທີ່ໄດ້ເຈີມຕັ້ງໄວ້, ເຮົາໄດ້ຕັ້ງເຈົ້າໄວ້ ເຈົ້າເຄີຍຢູ່ເທິງພູເຂົາບໍຣິສຸດແຫ່ງພຣະເຈົ້າ ແລະ ເຈົ້າເຄີຍເດີນຢູ່ທ່າມກາງສິລາເພີງ. ເຈົ້າກໍປາສະຈາກຕຳໜິໃນວິທີການທັງຫຼາຍຂອງເຈົ້າ ຕັ້ງແຕ່ວັນທີ່ເຈົ້າໄດ້ຖືກສ້າງຂຶ້ນມາຈົນພົບຄວາມຊົ່ວໃນຕົວເຈົ້າ.” (ເອເຊກຽນ 28:12–15 ດັດແປງຈາກ TKJV). {GC 493.3}

## {GC 494.1}

ລູຊິເຟີສາມາດເລືອກທີ່ຈະເປັນທີ່ພໍພຣະໄທຂອງພຣະເຈົ້າໄດ້, ມັນສາມາດເລືອກທີ່ຈະເປັນທີ່ຮັກແພງ ແລະ ເປັນທີ່ນັບຖືຂອງບັນດາທູດສະຫວັນທັງປວງ, ໃຊ້ຄວາມສາມາດອັນສູງສົ່ງຂອງຕົນເພື່ອເປັນພຣະພອນ ແລະ ຖວາຍກຽດແດ່ພຣະຜູ້ສ້າງ. ແຕ່ຜູ້ເຜີຍພຣະທຳກ່າວວ່າ: “ເຈົ້າອວດອົ່ງທະນົງຕົວເພາະຮູບຮ່າງອັນສະຫງ່າງາມຂອງເຈົ້າ ແລະ ຊື່ສຽງຂອງເຈົ້າໄດ້ພາໃຫ້ເຈົ້າປະພຶດຕົນຢ່າງໂງ່ຈ້າ.” (ເອເຊກຽນ 28:17). ລູຊິເຟີປ່ຽນໄປເທື່ອລະເລັກເທື່ອລະໜ້ອຍ ຈົນມັນປາຖະໜາຢາກຍົກຍ້ອງຕົນເອງ. “ເຈົ້າຄິດວ່າເຈົ້າສະຫຼາດເທົ່າທຽມກັບພຣະເຈົ້າ.” “ທ່ານຄິດໃນໃຈວ່າ…‘ເຮົາຈະຂຶ້ນໄປເທິງສະຫວັນ ເໜືອດວງດາວຂອງພຣະເຈົ້າ ເຮົາຈະຕັ້ງບັນລັງຂອງເຮົາເທິງບ່ອນສູງ ເຮົາຈະນັ່ງເທິງພູເຂົາແຫ່ງເທບພະເຈົ້າທັງຫຼາຍ…ເຮົາຈະຂຶ້ນໄປສູງກວ່າໝູ່ເມກ ເຮົາຈະຕັ້ງຕົນທຽບເທົ່າພຣະເຈົ້າຜູ້ສູງສຸດ.’” (ເອເຊາຽນ 28:6 NTV; ເອຊາຢາ 14:13, 14 NTV.) ແທນທີ່ຈະພະຍາຍາມນຳໃຫ້ຊີວິດທັງປວງທີ່ພຣະເຈົ້າຊົງສ້າງຮັກ ແລະ ຈົງຮັກພັກດີຕໍ່ພຣະເຈົ້າເປັນທີໜຶ່ງ, ລູຊີເຟີພັດຊອກຫາວິທີທີ່ຈະດຶງດູດການຮັບໃຊ້ ແລະ ການເທີດທູນມາສູ່ຕົນເອງ. ດ້ວຍຄວາມໂລບມາກໂລພາຢາກໄດ້ກຽດຕິຍົດທີ່ພຣະບິດາຜູ້ຊົງຣິດອຳນາດສູງສຸດປະທານໃຫ້ແກ່ພຣະບຸດ, ເທວະເທບອົງນີ້ຈຶ່ງມຸ່ງໝັ້ນທີ່ຈະໄດ້ອຳນາດທີ່ເປັນສິດທິພິເສດສະເພາະຂອງພຣະຄຣິສເທົ່ານັ້ນ. {GC 494.1}

## {GC 494.2}

ຊາວສະຫວັນທັງປວງຮ່ວມກັນຊົມຊື່ນຍິນດີໃນການສະທ້ອນເຖິງພຣະຣັດສະໝີພາບຂອງພຣະຜູ້ສ້າງ ແລະ ໃນການກ່າວຄຳຍ້ອງຍໍສັນລະເສີນພຣະອົງ. ຕາບໃດທີ່ມີການຖວາຍກຽດແດ່ພຣະເຈົ້າເຊັ່ນນີ້ ຊາວສະຫວັນທັງຫຼາຍມີສັນຕິສຸກ ແລະ ມີຄວາມໜ້າຊື່ນຕາບານທົ່ວໜ້າກັນ. ແຕ່ຄວາມເຫັນແກ່ຕົວ ແລະ ການຍົກຍໍຕົນເອງໄດ້ເຂົ້າມາທຳລາຍຄວາມປອງດອງໃນສະຫວັນ. ສິ່ງເຫຼົ່ານີ້ຂັດແຍ້ງກັບພຣະປະສົງຂອງພຣະຜູ້ສ້າງ ຈຶ່ງເຮັດໃຫ້ຜູ້ທີ່ຖວາຍກຽດແດ່ພຣະເຈົ້າເປັນທີໜຶ່ງສັງຫອນໃຈວ່າ ຈະມີຄວາມຊົ່ວຮ້າຍເກີດຂຶ້ນ. ຊາວສະຫວັນຮ່ວມປະຊຸມຫາລືເພື່ອຂໍຮ້ອງໃຫ້ລູຊີເຟີປ່ຽນໃຈ. ພຣະບຸດຂອງພຣະເຈົ້າໄດ້ຊີ້ແຈງເຖິງຄວາມຍິ່ງໃຫຍ່, ພຣະຄຸນຄວາມດີ ແລະ ຄວາມຍຸຕິທຳຂອງພຣະຜູ້ສ້າງໃຫ້ລູຊີເຟີຟັງ, ພ້ອມອະທິບາຍເຖິງກົດບັນຍັດອັນສັກສິດຂອງພຣະເຈົ້າທີ່ປ່ຽນແປງບໍ່ໄດ້. ພຣະເຈົ້າຊົງຈັດຕັ້ງລະບຽບຂອງສະຫວັນດ້ວຍພຣະອົງເອງ; ຖ້າລູຊີເຟີປະຖິ້ມລະບຽບນັ້ນຈະເຮັດໃຫ້ພຣະເຈົ້າເສຍກຽດ ແລະ ຈະນຳຫາຍະນະມາສູ່ຕົນເອງ. ແຕ່ຄຳເຕືອນທີ່ພຣະເຈົ້າຊົງກ່າວດ້ວຍຄວາມຮັກ ແລະ ພຣະກະລຸນາອັນບໍ່ມີສິ້ນສຸດນັ້ນ ກັບເຮັດໃຫ້ລູຊີເຟີມີຈິດໃຈດື້ດ້ານ. ລູຊີເຟີຍອມໃຫ້ຄວາມອິດສາທີ່ມັນມີຕໍ່ພຣະຄຣິສຄອບງຳຈິດໃຈ, ມັນຈຶ່ງຍິ່ງຕັ້ງໃຈຂັດຂືນຫຼາຍກວ່າເກົ່າ. {GC 494.2}

## {GC 495.1}

ຄວາມຫຍິ່ງທະນົງໃນສະຫງ່າຣາສີຂອງຕົນເອງ ເຮັດໃຫ້ລູຊີເຟີເກີດຄວາມຢາກເປັນໃຫຍ່. ລູຊີເຟີບໍ່ໄດ້ຖືວ່າກຽດອັນສູງສົ່ງທີ່ມັນໄດ້ຮັບນັ້ນ ເປັນຂອງປະທານຈາກພຣະເຈົ້າ, ມັນຈຶ່ງບໍ່ຮູ້ສຶກຊາບຊຶ້ງໃນພຣະຄຸນຂອງພຣະຜູ້ສ້າງ. ມັນຫຼົງຄວາມຮຸ່ງເຮືອງເຫຼືອງເຫຼື້ອມ ແລະ ກຽດຕິຍົດອັນສູງສົ່ງຂອງຕົນ, ມັນຈຶ່ງປາຖະໜາທີ່ຈະເທົ່າທຽມກັບພຣະເຈົ້າ. ບັນດາທູດສະຫວັນຕ່າງເຄົາລົບຮັກລູຊີເຟີ. ເຫຼົ່າເທບເທວະດາທັງຫຼາຍຍິນດີປະຕິບັດຕາມຄຳສັ່ງຂອງມັນ; ລູເຊີເຟີມີສະຕິປັນຍາ ແລະ ສະຫງ່າຣາສີເໜືອຊາວສະຫວັນທັງປວງ. ເຖິງຢ່າງໃດກໍຕາມ, ເປັນທີ່ຮັບຮູ້ທົ່ວໄປວ່າ ພຣະບຸດຂອງພຣະເຈົ້າເປັນຜູ້ຄອບຄອງໃນສະຫວັນ, ຊົງເປັນໜຶ່ງດຽວກັບພຣະບິດາທັງໃນເລື່ອງຣິດທານຸພາບ ແລະ ໃນສິດອຳນາດ. ພຣະຄຣິສຊົງມີສ່ວນຮ່ວມໃນພຣະປະສົງທັງໝົດຂອງພຣະເຈົ້າ, ໃນຂະນະທີ່ລູຊິເຟີບໍ່ໄດ້ຮັບອະນຸຍາດໃຫ້ຮັບຮູ້ເຖິງພຣະປະສົງຂອງພຣະອົງ. ທູດສະຫວັນອົງກຽງໄກນີ້ສົງໄສວ່າ “ເປັນຫຍັງພຣະຄຣິສຈຶ່ງມີສິດອຳນາດ? ເປັນຫຍັງພຣະອົງຈຶ່ງໄດ້ຮັບກຽດສູງກວ່າເຮົາ?” {GC 495.1}

## {GC 495.2}

### ສ້າງຄວາມບໍ່ພໍໃຈ

ລູຊີເຟີອອກຈາກທີ່ປະຈຳການຕໍ່ໜ້າພຣະພັກຂອງພຣະເຈົ້າ ແລະ ໄປເຜີຍແຜ່ຄວາມບໍ່ພໍໃຈທ່າມກາງເຫຼົ່າທູດສະຫວັນ. ມັນເຄື່ອນໄຫວຢ່າງລັບໆ ແບບມີເງື່ອນງຳ ແລະ ປິດບັງຈຸດປະສົງທີ່ແທ້ຈິງຂອງຕົນໄວ້ໄລຍະໜຶ່ງ ໂດຍທຳທ່າຄືນັບຖືພຣະເຈົ້າ. ມັນພະຍາຍາມປຸກປັ່ນ ໃຫ້ເກີດຄວາມບໍ່ພໍໃຈ ຕໍ່ພຣະບັນຍັດທີ່ໃຊ້ປົກຄອງຊາວສະຫວັນ ໂດຍສະແດງຄວາມຄິດເຫັນວ່າພຣະບັນຍັດເຫຼົ່ານັ້ນມີຂໍ້ຈຳກັດທີ່ບໍ່ຈຳເປັນ. ເນື່ອງຈາກທຳມະຊາດຂອງພວກເຂົາບໍຣິສຸດ, ມັນຈຶ່ງຊັກຊວນໃຫ້ທູດສະຫວັນເຊື່ອຟັງໃຈຕົວເອງ. ມັນພະຍາຍາມໃຫ້ເຫຼົ່າທູດສະຫວັນເຫັນອົກເຫັນໃຈ ໂດຍກ່າວຫາວ່າ ພຣະເຈົ້າບໍ່ຍຸຕິທຳຕໍ່ມັນທີ່ປະທານກຽດຕິຍົດອັນສູງສຸດແກ່ພຣະຄຣິສ. ມັນອ້າງວ່າການທີ່ມັນຢາກໄດ້ອຳນາດ ແລະ ກຽດຕິຍົດເພີ່ມຂຶ້ນນັ້ນບໍ່ແມ່ນເພື່ອຍົກຍ້ອງຕົນເອງ ແຕ່ເພື່ອປົດປ່ອຍຊາວສະຫວັນທັງປວງ ເພື່ອພວກເຂົາຈະໄດ້ຍົກລະດັບຊີວິດໃຫ້ສູງຂຶ້ນ. {GC 495.2}

## {GC 495.3}

ພຣະເຈົ້າຊົງອົດກັ້ນຕໍ່ລູຊີເຟີດ້ວຍພຣະເມດຕາອັນລົ້ນເຫຼືອ. ເມື່ອລູຊີເຟີເລີ່ມສະແດງຄວາມບໍ່ພໍໃຈ ພຣະເຈົ້າກໍບໍ່ໄດ້ປົດມັນອອກຈາກຕຳແໜ່ງອັນສູງສົ່ງທັນທີ; ເມື່ອມັນເລີ່ມເຜີຍແຜ່ຄວາມບໍ່ຈິງໃຫ້ແກ່ເຫຼົ່າທູດສະຫວັນທີ່ສັດຊື່ ກໍຍັງບໍ່ໄດ້ປົດມັນ. ມັນຍັງຄົງຢູ່ໃນສະຫວັນເປັນເວລາດົນນານ. ຫຼາຍຄັ້ງຫຼາຍຄາວພຣະເຈົ້າຊົງສະເໜີທີ່ຈະອະໄພໂດຍມີເງື່ອນໄຂໃຫ້ມັນກັບໃຈ ແລະ ຍອມຈຳນົນ. ພຣະເຈົ້າຊົງໃຊ້ທຸກວິທີທາງເພື່ອໃຫ້ມັນເຫັນຄວາມຜິດຂອງຕົນເອງ ເຊິ່ງມີແຕ່ຄວາມຮັກ ແລະ ສະຕິປັນຍາອັນບໍ່ມີຂອບເຂດຈຳກັດເທົ່ານັ້ນທີ່ຈະຄິດຫາວິທີເຫຼົ່ານີ້ໄດ້. ກ່ອນໜ້ານີ້ບໍ່ເຄີຍມີຄວາມບໍ່ພໍໃຈເກີດຂຶ້ນໃນສະຫວັນ. ໃນເບື້ອງຕົ້ນ ລູຊີເຟີເອງກໍບໍ່ຮູ້ວ່າຕົນກຳລັງຫຼົງທາງ; ມັນບໍ່ເຂົ້າໃຈສະພາບທີ່ແທ້ຈິງຂອງຄວາມຮູ້ສຶກຂອງຕົນ. ແຕ່ເມື່ອຄວາມບໍ່ພໍໃຈຂອງມັນຖືກພິສູດວ່າບໍ່ມີເຫດຜົນ, ມັນກໍຮູ້ວ່າຕົນຜິດ, ວ່າຂໍ້ກຳນົດຂອງພຣະເຈົ້ານັ້ນຍຸຕິທຳ ແລະ ມັນຄວນຍອມຮັບຕໍ່ໜ້າຊາວສະຫວັນທັງມວນ, ຖ້າຫາກວ່າລູຊີເຟີໄດ້ເຮັດແນວນັ້ນ ມັນຄົງຊ່ວຍຕົນເອງ ແລະ ທູດສະຫວັນຫຼາຍອົງບໍ່ໃຫ້ພິນາດ. ໃນເວລານັ້ນມັນຍັງບໍ່ທັນໄດ້ປະຖິ້ມຄວາຈົງຮັກພັກດີຕໍ່ພຣະເຈົ້າທັງໝົດ. ເຖິງແມ່ນວ່າມັນໄດ້ປະຖິ້ມຕຳແໜ່ງເຄຣຸບຜູ້ພິທັກ, ແຕ່ຖ້າມັນຍອມກັບໃຈຄືນມາຫາພຣະເຈົ້າ, ຍອມຮັບສະຕິປັນຍາຂອງພຣະຜູ້ສ້າງ ແລະ ມີຄວາມພໍໃຈໃນຕຳແໜ່ງທີ່ພຣະເຈົ້າກຳນົດໃຫ້ ໃນແຜນການອັນຍິ່ງໃຫຍ່ຂອງພຣະອົງ, ມັນກໍຄົງໄດ້ຮັບຕຳແໜ່ງເດີມຄືນມາ. ແຕ່ຄວາມຫຍິ່ງຈອງຫອງເຮັດໃຫ້ມັນບໍ່ຍອມຈຳນົນ. ມັນປົກປ້ອງແນວທາງຂອງຕົນຢ່າງດື້ດ້ານ ໂດຍຢືນຢັນວ່າບໍ່ຈຳເປັນຕ້ອງກັບໃຈ. ຄາວນີ້ລູຊີເຟີຕັດສິນໃຈຢ່າງເດັດດ່ຽວທີ່ຈະຕໍ່ສູ້ກັບພຣະຜູ້ສ້າງຂອງຕົນ. {GC 495.3}

## {GC 496.1}

ບັດນີ້ຊາຕານໄດ້ສຸມພະລັງສະຕິປັນຍາອັນຫຼັກແຫຼມທັງໝົດຂອງມັນໃສ່ໃນການຫຼອກລວງ ເພື່ອໃຫ້ບັນດາທູດສະຫວັນທີ່ເຄີຍຢູ່ພາຍໃຕ້ການບັງຄັບບັນຊາຂອງຕົນເຫັນດ້ວຍກັບມັນ. ມັນຍັງບິດເບືອນການທີ່ພຣະຄຣິສຊົງຕັກເຕືອນ ແລະ ໃຫ້ຄຳແນະນຳແກ່ມັນເພື່ອເປັນຂໍ້ອ້າງໃນການທໍລະຍົດ. ສຳລັບຜູ້ທີ່ຜູກພັນກັບມັນດ້ວຍຄວາມຮັກ ແລະ ການໄວ້ເນື້ອເຊື່ອໃຈນັ້ນ ຊາຕານອະທິບາຍວ່າ ຕົນບໍ່ໄດ້ຮັບຄວາມເປັນທຳ, ບໍ່ໄດ້ຮັບກຽດໃຫ້ສົມກັບຕຳແໜ່ງ ແລະ ກຳລັງຈະຖືກຈຳກັດສິດເສລີພາບ. ມັນເລີ່ມຈາກການບິດເບືອນພຣະຄຳຂອງພຣະຄຣິສ ຈາກນັ້ນກໍເວົ້າຫຼົບຫຼີກ ແລະ ໃນທີ່ສຸດກໍກ່າວຄວາມເທັດໂດຍກົງ, ດ້ວຍການກ່າວຫາພຣະບຸດຂອງພຣະເຈົ້າວ່າ ພຣະອົງຊົງວາງແຜນເຮັດໃຫ້ຕົນອັບອາຍຂາຍໜ້າຕໍ່ໜ້າຊາວສະຫວັນ. ນອກຈາກນັ້ນມັນຍັງປັ້ນແຕ່ງເລື່ອງຂັດແຍ້ງລະຫວ່າງຕົນກັບບັນດາທູດສະຫວັນທີ່ຈົງຮັກພັກດີ. ຜູ້ໃດບໍ່ຍອມເຂົ້າຮ່ວມກັບມັນຢ່າງເຕັມທີ່ ຊາຕານກໍກ່າວຫາວ່າຜູ້ນັ້ນບໍ່ສົນໃຈຕໍ່ຄວາມຢູ່ດີມີສຸກຂອງຊາວສະຫວັນ. ຄວາມແຕກແຍກທີ່ເກີດຈາກການເຄື່ອນໄຫວຂອງຕົນ ມັນກັບກ່າວຫາວ່າເກີດຈາກເຫຼົ່າທູດສະຫວັນທີ່ຍັງຄົງສັດຊື່ຕໍ່ພຣະເຈົ້າ. ເພື່ອສະໜັບສະໜູນຂໍ້ກ່າວຫາວ່າພຣະເຈົ້າບໍ່ຍຸຕິທຳຕໍ່ຕົນ, ມັນໄດ້ບິດເບືອນພຣະຄຳ ແລະ ການກະທຳຂອງພຣະຜູ້ສ້າງ. ຊາຕານມີອຸບາຍທີ່ຈະເຮັດໃຫ້ພວກທູດສະຫວັນສັບສົນດ້ວຍຂໍ້ໂຕ້ຖຽງອັນຊັບຊ້ອນກ່ຽວກັບພຣະປະສົງຂອງພຣະເຈົ້າ. ທຸກສິ່ງທີ່ເຂົ້າໃຈງ່າຍມັນເຮັດໃຫ້ສັບສົນ ແລະ ໃຊ້ການບິດເບືອນຢ່າງມີເລ່ລ່ຽມເພື່ອສ້າງຄວາມສົງໄສຕໍ່ຖ້ອຍຄຳອັນຈະແຈ້ງຂອງພຣະເຢໂຮວາ. ຕຳແໜ່ງອັນສູງສົ່ງຂອງມັນທີ່ກ່ຽວຂ້ອງຢ່າງໃກ້ຊິດກັບການປົກຄອງຂອງພຣະເຈົ້າ ເຮັດໃຫ້ຄຳເວົ້າຂອງມັນມີນ້ຳໜັກຫຼາຍ ຈົນທູດສະຫວັນຈຳນວນຫຼວງຫຼາຍຖືກຊັກຈູງໃຫ້ເຂົ້າຮ່ວມໃນການກະບົດຕໍ່ອຳນາດຂອງສະຫວັນ. {GC 496.1}

## {GC 497.1}

### ກະບົດເຕັມຮູບແບບ

ພຣະເຈົ້າຊົງຍອມໃຫ້ຊາຕານສືບຕໍ່ການເຄື່ອນໄຫວຂອງມັນຈົນຄວາມບໍ່ພໍໃຈນັ້ນເຖິງຂີດສູງສຸດ ແລະ ເກີດການກະບົດໃນທີ່ສຸດ; ທັງນີ້ກໍເປັນໄປຕາມພຣະປັນຍາຂອງພຣະອົງ. ຈຳເປັນຕ້ອງໃຫ້ແຜນການຂອງມັນພັດທະນາຢ່າງເຕັມທີ່ ເພື່ອທຸກຊີວິດຈະໄດ້ເຫັນທາດແທ້ ແລະ ແນວໂນ້ມຂອງມັນ. ລູຊີເຟີເຄີຍເປັນເຄຣຸບຜູ້ພິທັກທີ່ໄດ້ຮັບການເຈີມຕັ້ງໄວ້ ແລະ ໄດ້ຮັບກຽດຢ່າງສູງ. ບັນດາຊາວສະຫວັນມີຄວາມຮັກຕໍ່ມັນຫຼາຍ ເຮັດໃຫ້ມັນມີພະລັງໂນ້ມນ້າວພວກເຂົາຢ່າງເລິກເຊິ່ງ. ການປົກຄອງຂອງພຣະເຈົ້າບໍ່ພຽງແຕ່ຮວມເອົາຊາວສະຫວັນເທົ່ານັ້ນ, ແຕ່ຮວມເຖິງຜູ້ທີ່ອາໄສໃນໂລກອື່ນໆ ທີ່ພຣະອົງຊົງສ້າງດ້ວຍ. ຊາຕານເຊື່ອວ່າຖ້າມັນສາມາດຊັກຈູງທູດສະຫວັນໃຫ້ກະບົດກັບມັນໄດ້ ມັນກໍຈະສາມາດຊັກນຳຜູ້ທີ່ອາໄສຕາມໂລກອື່ນໆ ໄດ້ເຊັ່ນກັນ. ມັນຈຶ່ງນຳໃຊ້ກົນອຸບາຍລໍ້ລວງ ແລະ ຖ້ອຍຄຳທີ່ບິດເບືອນຄວາມຈິງເພື່ອຈະໄດ້ບັນລຸຕາມວັດຖຸປະສົງຂອງມັນ. ຄວາມສາມາດໃນການຫຼອກລວງຂອງຊາຕານໃຫຍ່ຫຼວງແທ້ ແລະ ມັນໄດ້ປຽບໂດຍການປອມຕົວເພື່ອບໍ່ໃຫ້ເຫັນທາດແທ້ຂອງມັນ. ແມ່ນແຕ່ທູດສະຫວັນທີ່ຈົງຮັກພັກດີກໍຍັງບໍ່ສາມາດຮູ້ທັນກົນອຸບາຍຂອງມັນ ຫຼື ເຫັນວ່າການກະທຳຂອງມັນຈະນຳໄປສູ່ສິ່ງໃດ. {GC 497.1}

## {GC 497.2}

ຊາຕານໄດ້ຮັບກຽດຢ່າງສູງ ແລະ ການກະທຳທັງໝົດຂອງມັນກໍມີເງື່ອນງຳຢ່າງເລິກລັບຈົນເປັນເລື່ອງຍາກທີ່ຈະຊີ້ແຈງໃຫ້ທູດສະຫວັນຮູ້ເຖິງທາດແທ້ໃນການເຄື່ອນໄຫວຂອງມັນ. ຄວາມບາບຈະບໍ່ປາກົດວ່າເປັນສິ່ງຊົ່ວຮ້າຍຈົນກວ່າມັນໄດ້ພັດທະນາເຖິງຈຸດອີ່ມຕົວ. ກ່ອນໜ້ານີ້ບໍ່ເຄີຍມີຄວາມບາບໃນຈັກກະວານຂອງພຣະເຈົ້າ, ຜູ້ບໍຣິສຸດທັງຫຼາຍຈຶ່ງບໍ່ຮູ້ຈັກທຳມະຊາດອັນຮ້າຍກາດຂອງຄວາມບາບ. ພວກເຂົາບໍ່ສາມາດເຫັນເຖິງຜົນຮ້າຍທີ່ຈະເກີດຂຶ້ນຈາກການປະຖິ້ມກົດບັນຍັດຂອງພຣະເຈົ້າ. ໃນຕອນທຳອິດຊາຕານໄດ້ປິດບັງການເຄື່ອນໄຫວຂອງຕົນ ໂດຍການທຳທ່າວ່າຈົງຮັກພັກດີຕໍ່ພຣະເຈົ້າ. ມັນອ້າງວ່າຕົນຫາທາງຖວາຍກຽດແດ່ພຣະອົງ; ທັງອ້າງວ່າກຳລັງສະແຫວງຫາຄວາມໝັ້ນຄົງໃຫ້ແກ່ການປົກຄອງຂອງພຣະອົງ ແລະ ຄວາມຢູ່ເຢັນເປັນສຸກໃຫ້ກັບຊາວສະຫວັນທັງປວງ. ໃນຂະນະທີ່ປຸກລະດົມໃຫ້ເຫຼົ່າທູດສະຫວັນທີ່ຢູ່ພາຍໃຕ້ການບັງຄັບບັນຊາຂອງຕົນເກີດຄວາມບໍ່ພໍໃຈ, ມັນກັບສວມບົດເປັນຜູ້ແກ້ໄຂບັນຫາຂອງຄວາມບໍ່ພໍໃຈດັ່ງກ່າວ. ເມື່ອມັນສະເໜີໃຫ້ປ່ຽນແປງກົດລະບຽບ ແລະ ກົດບັນຍັດຂອງພຣະເຈົ້າທີ່ໃຊ້ໃນການປົກຄອງນັ້ນ, ມັນອ້າງວ່າ ທີ່ຕ້ອງປ່ຽນແປງກໍເພື່ອຮັກສາຄວາມປອງດອງໃນສະຫວັນ. {GC 497.2}

## {GC 498.1}

ໃນການຈັດການກັບຄວາມບາບ, ພຣະເຈົ້າຊົງໃຊ້ແຕ່ຄວາມຊອບທຳ ແລະ ຄວາມຈິງເທົ່ານັ້ນ. ແຕ່ຊາຕານສາມາດໃຊ້ສິ່ງທີ່ພຣະເຈົ້າບໍ່ສາມາດໃຊ້ໄດ້, ນັ້ນຄືການປະຈົບປະແຈງ ແລະ ການຫຼອກລວງ. ມັນພະຍາຍາມປອມແປງພຣະຄຳຂອງພຣະເຈົ້າ ແລະ ບິດເບືອນແຜນການປົກຄອງຂອງພຣະອົງຕໍ່ໜ້າບັນດາທູດສະຫວັນ ໂດຍອ້າງວ່າພຣະເຈົ້າບໍ່ຍຸຕິທຳທີ່ອອກກົດບັນຍັດ ແລະ ກົດລະບຽບໃຫ້ແກ່ຊາວສະຫວັນ, ພ້ອມທັງເວົ້າວ່າ ການທີ່ພຣະອົງຊົງຮຽກຮ້ອງໃຫ້ຜູ້ທີ່ພຣະອົງຊົງສ້າງຍອມຈຳນົນ ແລະ ເຊື່ອຟັງນັ້ນ ແມ່ນເພື່ອຫາທາງຍົກຕົນເອງຂຶ້ນເທົ່ານັ້ນເອງ. ດັ່ງນັ້ນ, ຈຶ່ງຕ້ອງພິສູດໃຫ້ຊາວສະຫວັນ ແລະ ຜູ້ທີ່ອາໄສຕາມໂລກອື່ນໆ ທັງປວງເຫັນວ່າ ການປົກຄອງຂອງພຣະເຈົ້ານັ້ນຍຸຕິທຳ ແລະ ພຣະບັນຍັດຂອງພຣະອົງສົມບູນດີພ້ອມ. ຊາຕານໄດ້ເຮັດໃຫ້ເບິ່ງຄືວ່າ ມັນເອງກຳລັງສົ່ງເສີມໃຫ້ເກີດຜົນດີໃຫ້ແກ່ຈັກກະວານ. ທຸກຊີວິດຕ້ອງເຂົ້າໃຈລັກສະນະທີ່ແທ້ຈິງຂອງຜູ້ຊ່ວງຊິງອຳນາດຜູ້ນີ້ ແລະ ຈຸດປະສົງຕົວຈິງຂອງມັນ. ມັນຈຶ່ງຕ້ອງໄດ້ຮັບເວລາ ເພື່ອສະແດງຕົວຕົນທີ່ແທ້ຈິງຜ່ານການກະທຳອັນຊົ່ວຮ້າຍຂອງມັນ. {GC 498.1}

## {GC 498.2}

ຄວາມແຕກແຍກໃນສະຫວັນ ທີ່ມັນເປັນຜູ້ກໍ່ຂຶ້ນ ຊາຕານກັບກ່າວໂທດວ່າ ເປັນຍ້ອນກົດບັນຍັດ ແລະ ການປົກຄອງຂອງພຣະເຈົ້າ. ມັນປະກາດວ່າ ຄວາມຊົ່ວຮ້າຍທັງປວງແມ່ນໝາກຜົນມາຈາກການປົກຄອງຂອງພຣະອົງ ແລະ ອ້າງວ່າ ຈຸດປະສົງຂອງຕົນແມ່ນເພື່ອປັບປຸງກົດລະບຽບຂອງພຣະເຢໂຮວາໃຫ້ດີຂຶ້ນ. ສະນັ້ນ ຈະຕ້ອງໃຫ້ມັນພິສູດໃຫ້ເຫັນທາດແທ້ຂອງສິ່ງທີ່ມັນອ້າງ ແລະ ສະແດງໃຫ້ເຫັນຜົນທີ່ຈະເກີດຂຶ້ນຖ້າປ່ຽນແປງກົດບັນຍັດຂອງພຣະເຈົ້າຕາມທີ່ມັນສະເໜີ. ຈະຕ້ອງໃຫ້ຜົນງານຂອງຊາຕານກ່າວໂທດມັນເອງ. ຊາຕານອ້າງມາຕັ້ງແຕ່ຕົ້ນວ່າມັນບໍ່ໄດ້ກະບົດ. ຜູ້ມີຊີວິດທົ່ວຈັກກະວານ ຈະຕ້ອງໄດ້ເຫັນໜ້າກາກຂອງຈອມຫຼອກລວງຜູ້ນີ້ຖືກຈີກອອກ. {GC 498.2}

## {GC 498.3}

ເຖິງແມ່ນພຣະເຈົ້າຊົງຕັດສິນວ່າຊາຕານຈະຢູ່ໃນສະຫວັນບໍ່ໄດ້ອີກຕໍ່ໄປ, ແຕ່ດ້ວຍພຣະປັນຍາອັນສູງສົ່ງ ພຣະອົງບໍ່ໄດ້ທຳລາຍມັນ. ພຣະເຈົ້າຊົງຍອມຮັບແຕ່ການຮັບໃຊ້ດ້ວຍຄວາມຮັກເທົ່ານັ້ນ, ສະນັ້ນຄວາມຈົງຮັກພັກດີຂອງສັບພະຊີວິດທີ່ພຣະອົງຊົງສ້າງຕ້ອງຕັ້ງຢູ່ເທິງຄວາມເຊື່ອໝັ້ນໃນຄວາມຍຸຕິທຳ ແລະ ຄວາມເມດຕາຂອງພຣະອົງ. ໃນເວລານັ້ນ ຊາວສະຫວັນ ແລະ ຜູ້ອາໄສຢູ່ໂລກອື່ນໆ ຍັງບໍ່ພ້ອມທີ່ຈະເຂົ້າໃຈທຳມະຊາດ ຫຼື ຜົນກະທົບຂອງຄວາມບາບ ຈຶ່ງບໍ່ສາມາດເຫັນຄວາມຍຸຕິທຳ ແລະ ຄວາມເມດຕາຂອງພຣະເຈົ້າໃນການທຳລາຍຊາຕານ. ຖ້າມັນຖືກທຳລາຍທັນທີ, ພວກເຂົາຄົງຮັບໃຊ້ພຣະເຈົ້າດ້ວຍຄວາມຢ້ານກົວບໍ່ແມ່ນດ້ວຍຄວາມຮັກ. ອິດທິພົນຂອງຜູ້ຫຼອກລວງຄົງບໍ່ໄດ້ຖືກທຳລາຍຢ່າງສິ້ນເຊີງ ແລະ ແນວຄິດການກະບົດກໍຄົງບໍ່ໄດ້ຖືກກຳຈັດອອກໄປໃຫ້ໝົດສິ້ນ. ຈຳເປັນຕ້ອງປ່ອຍໃຫ້ຄວາມຊົ່ວເຕີບໃຫຍ່ຈົນສຸກເຕັມທີ່. ຈະຕ້ອງປ່ອຍໃຫ້ຊາຕານພັດທະນາຫຼັກການຂອງມັນຈົນເຕັມຮູບແບບ, ທັງນີ້ກໍເພື່ອປະໂຫຍດຂອງຈັກກະວານທັງໝົດຕະຫຼອດຊົ່ວນິຣັນດອນ, ເພື່ອໃຫ້ທຸກຊີວິດທີ່ພຣະເຈົ້າຊົງສ້າງຈະໄດ້ເຂົ້າໃຈທາດແທ້ຂອງຂໍ້ກ່າວຫາທີ່ຊາຕານໃສ່ຮ້າຍຕໍ່ການປົກຄອງຂອງພຣະເຈົ້າ ແລະ ເພື່ອບໍ່ໃຫ້ຜູ້ໃດສົງໄສໃນຄວາມຍຸຕິທຳ, ຄວາມເມດຕາ ຫຼື ພຣະບັນຍັດອັນປ່ຽນແປງບໍ່ໄດ້ຂອງພຣະອົງອີກຕໍ່ໄປເປັນນິດ. {GC 498.3}

## {GC 499.1}

ການກະບົດຂອງຊາຕານເປັນບົດຮຽນຕໍ່ຈັກກະວານໄປຕະຫຼອດການ, ເປັນຫຼັກຖານອັນຖາວອນເຖິງລັກສະນະ ແລະ ຜົນອັນໜ້າຢ້ານກົວຂອງຄວາມບາບ. ການປົກຄອງຂອງຊາຕານກະທົບຕໍ່ມວນມະນຸດ ແລະ ເຫຼົ່າທູດສະຫວັນ ເຊິ່ງສະແດງໃຫ້ເຫັນເຖິງໝາກຜົນຂອງການປະຖິ້ມການປົກຄອງຂອງພຣະເຈົ້າ. ການປົກຄອງຂອງຊາຕານເປັນສິ່ງທີ່ຢືນຢັນວ່າ ຄວາມຢູ່ເຢັນເປັນສຸກຂອງຜູ້ທີ່ພຣະເຈົ້າຊົງສ້າງຂຶ້ນຢູ່ກັບພຣະບັນຍັດ ແລະ ການປົກຄອງຂອງພຣະອົງ. ດ້ວຍເຫດນີ້ ປະຫວັດສາດການທົດລອງຂອງການກະບົດອັນໂຫດຮ້າຍນີ້ຈຶ່ງເປັນເຄື່ອງປ້ອງກັນຕະຫຼອດໄປສຳລັບຊາວສະຫວັນທັງປວງ ເພື່ອບໍ່ໃຫ້ພວກເຂົາຖືກຫຼອກລວງກ່ຽວກັບລັກສະນະຂອງການລະເມີດ ແລະ ເພື່ອປົກປ້ອງພວກເຂົາຈາກການເຮັດບາບ ແລະ ການຮັບໂທດຂອງບາບນັ້ນ. {GC 499.1}

## {GC 499.2}

ຈົນເຖິງວາລະສຸດທ້າຍຂອງການຕໍ່ສູ້ໃນສະຫວັນ ຊາຕານກໍຍັງສືບຕໍ່ປົກປ້ອງຕົນເອງ. ເມື່ອມີການປະກາດວ່າ ມັນຈະຕ້ອງຖືກຂັບໄລ່ອອກຈາກສະຫວັນພ້ອມດ້ວຍພັກພວກຂອງມັນ ຜູ້ນຳການກະບົດຈຶ່ງປະກາດຢ່າງອາດຫານວ່າຕົນກຽດຊັງກົດບັນຍັດຂອງພຣະຜູ້ສ້າງ. ມັນກ່າວຢ້ຳຈຸດຢືນຂອງມັນເອງວ່າ ເຫຼົ່າທູດສະຫວັນບໍ່ຈຳເປັນຕ້ອງມີການຄວບຄຸມ ແຕ່ຄວນປ່ອຍພວກເຂົາໃຫ້ເຮັດຕາມໃຈຕົນເອງ ຍ້ອນວ່າໃຈຂອງພວກເຂົາຈະນຳພາໄປໃນທາງທີ່ຖືກຕ້ອງສະເໝີ. ມັນປະນາມກົດບັນຍັດຂອງພຣະເຈົ້າວ່າ ເປັນສິ່ງທີ່ຈຳກັດສິດເສລີພາບຂອງພວກເຂົາ ແລະ ປະກາດວ່າ ຈຸດປະສົງຂອງຕົນຄືການລົບລ້າງກົດບັນຍັດດັ່ງກ່າວ ຄືຖ້າສາມາດປົດປ່ອຍຊາວສະຫວັນຈາກຂໍ້ຜູກມັດແຫ່ງກົດບັນຍັດນັ້ນແລ້ວ ພວກເຂົາກໍຈະໄດ້ກ້າວເຂົ້າສູ່ສະພາບທີ່ສູງສົ່ງ ແລະ ຮຸ່ງເຮືອງຍິ່ງກວ່າເດີມ. {GC 499.2}

## {GC 499.3}

### ຖືກຂັບໄລ່ອອກຈາກສະຫວັນ

ຊາຕານກັບພັກພວກພາກັນໂຍນຄວາມຜິດໃນການກະບົດທັງໝົດໃສ່ພຣະຄຣິສ ໂດຍປະກາດວ່າຖ້າພວກເຂົາບໍ່ໄດ້ຖືກຕຳໜິກໍຈະບໍ່ມີວັນກະບົດ. ດ້ວຍຄວາມດື້ດ້ານ ແລະ ການທ້າທາຍ, ພວກມັນປະຕິເສດທີ່ຈະຈົງຮັກພັກດີຕໍ່ການປົກຄອງຂອງພຣະເຈົ້າ. ພວກມັນພະຍາຍາມໂຄ່ນລົ້ມການປົກຄອງຂອງພຣະເຈົ້າແຕ່ຄວາມພະຍາຍາມນັ້ນກໍເປົ່າປະໂຫຍດ. ຢ່າງໃດກໍ ຕາມພວກມັນຍັງໝິ່ນປະໝາດໂດຍອ້າງວ່າຕົນເປັນເຫຍື່ອຜູ້ບໍຣິສຸດຂອງອຳນາດການກົດຂີ່. ສຸດທ້າຍຈອມກະບົດພ້ອມດ້ວຍພວກທີ່ເຂົ້າຂ້າງມັນທັງໝົດຈຶ່ງຖືກຂັບໄລ່ອອກຈາກສະຫວັນ. {GC 499.3}

## {GC 500.1}

ແນວຄິດອັນດຽວກັນທີ່ກະຕຸ້ນໃຫ້ເກີດການກະບົດໃນສະຫວັນຍັງຄົງດົນໃຈການກະບົດຢູ່ໃນໂລກນີ້. ຊາຕານຍັງຄົງສືບຕໍ່ໃຊ້ກົນອຸບາຍອັນດຽວກັບມະນຸດ ທີ່ມັນເຄີຍໃຊ້ກັບເຫຼົ່າທູດສະຫວັນ. ແນວຄິດຂອງມັນຍັງຄົງຄອບງຳຄົນທັງຫຼາຍທີ່ບໍ່ເຊື່ອຟັງພຣະເຈົ້າ. ຄົນເຫຼົ່ານີ້ເຮັດຄືຊາຕານ ໂດຍພະຍາຍາມທຳລາຍຂໍ້ຈຳກັດຂອງພຣະບັນຍັດຂອງພຣະເຈົ້າ ແລະ ໃນຂະນະດຽວກັນກໍສັນຍາຕໍ່ຜູ້ຄົນວ່າ ຈະມີເສລີພາບໂດຍຜ່ານການລ່ວງລະເມີດພຣະບັນຍັດນັ້ນ. ການຕັກເຕືອນເລື່ອງຄວາມບາບຍັງກະຕຸ້ນໃຫ້ເກີດຄວາມກຽດຊັງ ແລະ ການຕໍ່ຕ້ານ. ເມື່ອມີຄົນຮັບຮູ້ເຖິງຄຳເຕືອນຂອງພຣະເຈົ້າ ຊາຕານກໍພະຍາຍາມນຳພາໃຫ້ຜູ້ນັ້ນແກ້ຕົວ ແລະ ຊອກຫາໃຫ້ຄົນເຫັນອົກເຫັນໃຈໃນເລື່ອງຄວາມບາບຂອງຕົນ. ແທນທີ່ຈະແກ້ໄຂຄວາມຜິດ, ພວກເຂົາກັບປຸກປັ່ນຄວາມຄຽດແຄ້ນຕໍ່ຜູ້ຕັກເຕືອນ ເໝືອນກັບວ່າຜູ້ນັ້ນເປັນຕົ້ນເຫດຂອງບັນຫາທັງໝົດ. ນີ້ແມ່ນແນວຄິດທີ່ຕໍ່ຕ້ານຜູ້ທີ່ກ້າຕັກເຕືອນໃນເລື່ອງຄວາມບາບນັບຕັ້ງແຕ່ສະໄໝຂອງອາເບັນຜູ້ຊອບທຳຈົນເຖິງສະໄໝຂອງພວກເຮົາ. {GC 500.1}

## {GC 500.2}

ຊາຕານລໍ້ລວງມະນຸດໃຫ້ທຳບາບໂດຍການບິດເບືອນລັກສະນະຂອງພຣະເຈົ້າເໝືອນທີ່ມັນເຄີຍເຮັດໃນສະຫວັນ ເພື່ອໃຫ້ຄົນເຂົ້າໃຈຜິດວ່າ ພຣະເຈົ້າເປັນຜູ້ທີ່ໂຫດຮ້າຍ ແລະ ໃຊ້ອຳນາດຜະເດັດການ. ເມື່ອຊາຕານສຳເລັດເຖິງຂັ້ນນີ້ແລ້ວ ມັນປະກາດວ່າ ຂໍ້ບັງຄັບຂອງພຣະເຈົ້າບໍ່ຍຸຕິທຳ ແລະ ເປັນເຫດໃຫ້ມະນຸດຕົກສູ່ຄວາມບາບ ເຊັ່ນດຽວທີ່ເປັນເຫດຂອງການກະບົດຂອງມັນເອງ. {GC 500.2}

## {GC 500.3}

ເຖິງຢ່າງນັ້ນກໍຕາມ, ພຣະເຈົ້າອົງນິຣັນຊົງກ່າວເຖິງພຣະລັກສະນະຂອງພຣະອົງເອງວ່າ: “ພຣະເຈົ້າຢາເວ ພຣະເຈົ້າອົງເຕັມໄປດ້ວຍຄວາມເມດຕາ ແລະ ເຕັມລົ້ນດ້ວຍພຣະຄຸນ ຜູ້ບໍ່ຮ້າຍງ່າຍ ແລະ ຜູ້ສຳແດງຄວາມຮັກອັນໝັ້ນຄົງ ແລະ ສັດຊື່, ເຮົາຮັກສາພັນທະສັນຍາຂອງເຮົາຕະຫຼອດໄປເຖິງພັນຊົ່ວເຊັ່ນຄົນ ທັງຍົກຜິດຍົກບາບໃຫ້ດ້ວຍ; ແຕ່ເຮົາບໍ່ອາດຈະລືມລົງໂທດລູກຫຼານຂອງຜູ້ທີ່ເຮັດບາບຕໍ່ສູ້ເຮົາໄດ້.” (ອົບພະຍົບ 34:6–7). {GC 500.3}

## {GC 500.4}

ໃນການຂັບໄລ່ຊາຕານອອກຈາກສະຫວັນນັ້ນ ພຣະເຈົ້າຊົງປະກາດຄວາມຍຸຕິທຳຂອງພຣະອົງ ແລະ ຊົງຮັກສາກຽດຕິຍົດໃຫ້ແກ່ບັນລັງຂອງພຣະອົງ. ເມື່ອມະນຸດເຮັດບາບໂດຍການຫຼົງຕາມການຫຼອກລວງຂອງຊາຕານ, ພຣະເຈົ້າຊົງພິສູດຄວາມຮັກຂອງພຣະອົງ ໂດຍຊົງຍອມໃຫ້ພຣະບຸດອົງດຽວຂອງພຣະອົງຕາຍເພື່ອມະນຸດສະໂລກຜູ້ຫຼົງຜິດ. ການຊົງໄຖ່ມະນຸດຈາກຄວາມບາບໄດ້ເປີດເຜີຍພຣະລັກສະນະຂອງພຣະເຈົ້າ. ໄມ້ກາງແຂນຂອງພຣະຄຣິສເປັນຂໍ້ພິສູດອັນໜັກແໜ້ນໃຫ້ແກ່ຈັກກະວານທັງໝົດວ່າ ການປົກຄອງຂອງພຣະເຈົ້າ ບໍ່ໄດ້ເປັນເຫດໃຫ້ລູຊີເຟີເລືອກທາງແຫ່ງຄວາມບາບ. {GC 500.4}

## {GC 501.1}

ການຕໍ່ສູ້ລະຫວ່າງພຣະຄຣິສກັບຊາຕານ ທີ່ເກີດຂຶ້ນຕະຫຼອດໄລຍະເວລາ ທີ່ພຣະອົງຊົງປະຕິບັດພາລະກິດຂອງພຣະອົງໃນໂລກ ໄດ້ເປີດເຜີຍໃຫ້ເຫັນທາດແທ້ຂອງຈອມຫຼອກລວງ. ຄວາມໂຫດຫ້ຽມຂອງຊາຕານໃນການຕໍ່ສູ້ພຣະຜູ້ໄຖ່ຂອງໂລກ ເປັນສາເຫດຫຼັກທີ່ເຮັດໃຫ້ເຫຼົ່າທູດສະຫວັນ ແລະ ຜູ້ຈົງຮັກພັກດີຕໍ່ພຣະເຈົ້າໃນຈັກກະວານໝົດຄວາມເຫັນອົກເຫັນໃຈຕໍ່ຊາຕານ. ທົ່ວທັງຈັກກະວານພາກັນຕົກຕະລຶງ ແລະ ໃຈຮ້າຍເມື່ອເຫັນພຶດຕິກຳຂອງຊາຕານ ທີ່ກ້າໝິ່ນປະໝາດໂດຍການຮຽກຮ້ອງໃຫ້ພຣະຄຣິສຂາບໄຫວ້ມັນ, ທັງຄວາມອົງອາດທີ່ນຳພາພຣະອົງຂຶ້ນໄປຍັງຈອມພູ ແລະ ຍອດພຣະວິຫານ, ຄວາມເຈດຕະນາຮ້າຍທີ່ຮຽກຮ້ອງໃຫ້ພຣະອົງໂດດລົງໄປ, ການໄລ່ລ່າພຣະຄຣິສດ້ວຍຄວາມມຸ່ງຮ້າຍທີ່ບໍ່ຢຸດບໍ່ເຊົາ ແລະ ການດົນໃຈພວກປະໂຣຫິດກັບປະຊາຊົນໃຫ້ປະຕິເສດຄວາມຮັກຂອງພຣະອົງ ຈົນໃນທີ່ສຸດໄດ້ຮ້ອງຂຶ້ນວ່າ, “ຄຶງໄວ້ທີ່ໄມ້ກາງແຂນ! ຄຶງໄວ້ທີ່ໄມ້ກາງແຂນ!” ທັງໝົດນີ້ເຮັດໃຫ້ຊາວສະຫວັນຕົກໃຈ ແລະ ໂກດຮ້າຍຊາຕານ. {GC 501.1}

## {GC 501.2}

ແມ່ນຊາຕານນັ້ນເອງທີ່ຊຸກຍູ້ໃຫ້ມະນຸດປະຕິເສດພຣະຄຣິສ. ເຈົ້າແຫ່ງຄວາມຊົ່ວຮ້າຍໄດ້ໃຊ້ກຳລັງ ແລະ ສະຕິປັນຍາທັງໝົດຂອງມັນເພື່ອທຳລາຍພຣະເຢຊູ ເພາະມັນເຫັນວ່າຄວາມເມດຕາ ແລະ ຄວາມຮັກຂອງພຣະຜູ້ຊ່ວຍໃຫ້ລອດ ທັງຄວາມເຫັນອົກເຫັນໃຈ ແລະ ຄວາມອ່ອນໂຍນຂອງພຣະອົງ ກຳລັງເປີດເຜີຍໃຫ້ມະນຸດເຫັນເຖິງພຣະລັກສະນະຂອງພຣະເຈົ້າ. ຊາຕານໂຕ້ແຍ້ງກັບທຸກປະເດັນທີ່ພຣະບຸດຂອງພຣະເຈົ້າຊົງກ່າວ ທັງສົ່ງຕົວແທນໄປເພື່ອເຮັດໃຫ້ຊີວິດຂອງພຣະອົງເຕັມໄປດ້ວຍຄວາມທຸກໂສກ. ຄວາມຢາກແກ້ແຄ້ນຝັງເລິກໃນໃຈຂອງຊາຕານຈົນສະແດງອອກເປັນຄວາມກຽດຊັງຜ່ານຄົນທັງຫຼາຍທີ່ບໍ່ເຊື່ອຟັງ, ມັນຜູກໃຈເຈັບຈົນໃຊ້ແຜນອຸບາຍ ແລະ ຄວາມບໍ່ຈິງເພື່ອຂັດຂວາງວຽກງານຂອງພຣະເຢຊູ, ນອກຈາກນັ້ນ ມັນຍັງກ່າວໂທດພຣະອົງຢ່າງໂຫດຮ້າຍ ແມ່ນວ່າຊີວິດຂອງພຣະອົງລ້ວນແຕ່ສະແດງເຖິງຄວາມດີອັນບໍ່ມີຜູ້ໃດປຽບປານ. ຄວາມອິດສາ, ຄວາມກຽດຊັງ ແລະ ຄວາມຄັບແຄ້ນແໜ້ນໃຈເປັນດັ່ງໄຟທີ່ເຜົາຜານຢູ່ໃນໃຈຂອງຊາຕານ ຈົນມັນພຸ້ງອອກໃສ່ພຣະບຸດຂອງພຣະເຈົ້າທີ່ໄມ້ກາງແຂນແຫ່ງຄານວາຣີ ໃນຂະນະທີ່ຊາວສະຫວັນທັງປວງແນມເບິ່ງດ້ວຍຄວາມສະທ້ານໃຈ. {GC 501.2}

## {GC 501.3}

ຫຼັງຈາກທີ່ພຣະຄຣິສສະຫຼະພຣະຊົນຂອງພຣະອົງເພື່ອເປັນເຄື່ອງໄຖ່ບາບແລ້ວ ພຣະອົງສະເດັດຂຶ້ນສະຫວັນ ແຕ່ບໍ່ຍອມຮັບການເທີດທູນຂອງເຫຼົ່າທູດສະຫວັນຈົນກວ່າພຣະອົງຈະໄດ້ຂໍຕໍ່ພຣະບິດາວ່າ: “ເຊິ່ງພຣະອົງຊົງປະທານໃຫ້ແກ່ຂ້ານ້ອຍນັ້ນ ຂ້ານ້ອຍກໍປາຖະໜາ ຢາກໃຫ້ເຂົາຢູ່ກັບຂ້ານ້ອຍໃນບ່ອນເຊິ່ງຂ້ານ້ອຍຢູ່ນັ້ນເໝືອນກັນ.” (ໂຢຮັນ 17:24 LO1972). ແລ້ວມີພຣະສຸຣະສຽງອັນເຕັມໄປດ້ວຍຄວາມຮັກ ແລະ ຣິດທານຸພາບຕອບຈາກບັນລັງຂອງພຣະບິດາວ່າ: “ໃຫ້ບັນດາເທວະດາຂອງພຣະເຈົ້າທຸກຕົນ ຕ້ອງນ້ອມນະມັດສະການຂາບໄຫວ້ພຣະອົງ.” (ເຮັບເຣີ 1:6). ບໍ່ມີຮອຍເປື້ອນຢູ່ເທິງພຣະເຢຊູ. ຄວາມອັບອາຍຂອງພຣະອົງໄດ້ສິ້ນສຸດລົງ, ການເສຍສະຫຼະຂອງພຣະອົງໄດ້ສຳເລັດແລ້ວ, ພຣະອົງຈຶ່ງໄດ້ຮັບພຣະນາມເໜືອນາມຊື່ທັງປວງ. {GC 501.3}

## {GC 502.1}

ບັດນີ້ຄວາມຜິດຂອງຊາຕານປະຈັກແຈ້ງໂດຍບໍ່ມີຂໍ້ແກ້ຕົວ. ມັນໄດ້ເປີດເຜີຍທາດແທ້ຂອງຕົນໃນຖານະຜູ້ຂີ້ຕົວະ ແລະ ຄາດຕະກອນ. ທຸກຊີວິດເຫັນໄດ້ວ່າ ຖ້າຊາຕານໄດ້ຮັບອະນຸຍາດໃຫ້ປົກຄອງຊາວສະຫວັນ ມັນກໍຈະໃຊ້ແນວຄິດອັນດຽວກັນ ທີ່ມັນໃຊ້ໃນການປົກຄອງມະນຸດຜູ້ຢູ່ໃຕ້ອຳນາດຂອງມັນ. ຊາຕານອ້າງວ່າການລ່ວງລະເມີດກົດບັນຍັດຂອງພຣະເຈົ້າຈະນຳເອົາເສລີພາບ ແລະ ສະພາບທີ່ສູງສົ່ງມາໃຫ້; ແຕ່ຜົນທີ່ປາກົດແມ່ນການເປັນທາດ ແລະ ຄວາມເສື່ອມໂຊມ. {GC 502.1}

## {GC 502.2}

ຂໍ້ກ່າວຫາຂອງຊາຕານ ທີ່ກ່າວຮ້າຍພຣະລັກສະນະຂອງພຣະເຈົ້າ ແລະ ການປົກຄອງຂອງພຣະອົງກໍປາກົດວ່າບໍ່ເປັນຄວາມຈິງ. ມັນໄດ້ກ່າວຫາພຣະເຈົ້າວ່າ ການທີ່ພຣະອົງຊົງຮຽກຮ້ອງໃຫ້ຜູ້ທີ່ພຣະອົງຊົງສ້າງນັ້ນຍອມເຊື່ອຟັງ ແລະ ຢູ່ໃຕ້ການປົກຄອງຂອງພຣະອົງ ກໍເພາະພຣະອົງຕ້ອງການໃຫ້ມີຄົນຍ້ອງຍໍສັນລະເສີນເທົ່ານັ້ນ. ມັນຍັງປະກາດອີກວ່າ ໃນຂະນະທີ່ພຣະຜູ້ສ້າງຊົງຮຽກຮ້ອງໃຫ້ຄົນອື່ນເສຍສະຫຼະ ແຕ່ພຣະອົງເອງບໍ່ເຄີຍເສຍສະຫຼະ ຫຼື ປະຕິເສດຕົນເອງເລີຍ. ບັດນີ້ໄດ້ປະຈັກແຈ້ງວ່າ ພຣະເຈົ້າຜູ້ຊົງຄອບຄອງຈັກກະວານຊົງເສຍສະຫຼະຄັ້ງຍິ່ງໃຫຍ່ທີ່ສຸດ ເພື່ອຊ່ວຍມະນຸດຜູ້ຫຼົງຜິດ ໃຫ້ໄດ້ຮັບຄວາມລອດ. ດ້ວຍວ່າ “ພຣະເຈົ້າຜູ້ຊົງສະຖິດຢູ່ໃນອົງພຣະຄຣິສ ໄດ້ຊົງກະທຳໃຫ້ມະນຸດຄືນດີກັນກັບພຣະອົງ.” (2 ໂກຣິນໂທ 5:19 L1972). ນອກຈາກນັ້ນກໍຍັງເຫັນໄດ້ວ່າການທີ່ລູຊີເຟີປາຖະໜາກຽດຕິຍົດ ແລະ ອຳນາດສູງສຸດໄດ້ເປີດປະຕູໃຫ້ຄວາມບາບເຂົ້າມາ ແລະ ທີ່ພຣະຄຣິສຊົງຖ່ອມພຣະອົງລົງ ແລະ ຊົງເຊື່ອຟັງຈົນເຖິງຄວາມຕາຍ ກໍເພື່ອທຳລາຍຄວາມບາບນັ້ນເອງ. {GC 502.2}

## {GC 502.3}

### ການສິ້ນພຣະຊົນຂອງພຣະຄຣິສຊະນະຂໍ້ໂຕ້ແຍ້ງ

ພຣະເຈົ້າຊົງສະແດງຄວາມກຽດຊັງຕໍ່ຫຼັກການຂອງການກະບົດ. ທົ່ວທັງສະຫວັນໄດ້ເຫັນຄວາມຍຸຕິທຳຂອງພຣະອົງ ປາກົດຢູ່ໃນການກ່າວໂທດຊາຕານ ແລະ ໃນການໄຖ່ມະນຸດໃຫ້ລອດ. ທີ່ຜ່ານມາ ລູຊິເຟີເຄີຍປະກາດວ່າຖ້າກົດບັນຍັດຂອງພຣະເຈົ້າປ່ຽນແປງບໍ່ໄດ້ ແລະ ບໍ່ມີການຍົກໂທດ, ສະແດງວ່າ ທຸກຄົນທີ່ລະເມີດຕໍ່ກົດບັນຍັດນັ້ນ ຈະຕ້ອງຖືກຕັດຂາດຈາກການເປັນທີ່ພໍພຣະໄທຂອງພຣະຜູ້ສ້າງຕະຫຼອດໄປ. ມັນອ້າງວ່າ ມະນຸດສະໂລກທີ່ຫຼົງໃນຄວາມບາບນັ້ນບໍ່ສາມາດໄຖ່ຄືນໄດ້, ສະນັ້ນມັນຈຶ່ງບໍ່ມີຄວາມຜິດທີ່ຖືວ່າມະນຸດເປັນເຫຍື່ອຂອງຕົນ. ແຕ່ການສິ້ນພຣະຊົນຂອງພຣະຄຣິສ ເປັນຂໍ້ໂຕ້ແຍ້ງເພື່ອມະນຸດທີ່ຊາຕານບໍ່ສາມາດລົ້ມລ້າງໄດ້. ການລົງໂທດຕາມກົດບັນຍັດ ໄດ້ຕົກໃສ່ພຣະຄຣິສຜູ້ຊົງສະພາບເທົ່າທຽມກັບພຣະເຈົ້າ, ມະນຸດຈຶ່ງເປັນອິດສະຫຼະທີ່ຈະຮັບເອົາຄວາມຊອບທຳຂອງພຣະອົງ. ແລ້ວໂດຍຊີວິດທີ່ສຳນຶກໃນຄວາມບາບ ແລະ ຖ່ອມຕົວລົງ, ມະນຸດຈະສາມາດມີໄຊຊະນະເໜືອອຳນາດຂອງຊາຕານ ເໝືອນດັ່ງພຣະບຸດຂອງພຣະເຈົ້າຊົງມີໄຊຊະນະ. ດັ່ງນັ້ນພຣະເຈົ້າ “ຊົງເປັນຜູ້ຍຸຕິທຳ ແລະ ຊົງໂຜດຜູ້ທີ່ເຊື່ອໃນພຣະເຢຊູເຈົ້າເປັນຜູ້ຊອບທຳດ້ວຍ.” (ໂຣມ 3:26). {GC 502.3}

## {GC 503.1}

ພຣະຄຣິສບໍ່ໄດ້ສະເດັດມາໃນໂລກ ແລະ ຮັບຄວາມທຸກທໍລະມານຈົນເຖິງຄວາມຕາຍເພື່ອໄຖ່ມະນຸດພຽງຢ່າງດຽວເທົ່ານັ້ນ. ພຣະອົງຍັງສະເດັດມາເພື່ອ “ເຊີດຊູກົດບັນຍັດ ແລະ ເຮັດໃຫ້ກົດບັນຍັດນັ້ນມີກຽດ.” (ເອຊາຢາ 42:21). ພຣະອົງຊົງສຳແດງໃຫ້ເຫັນວ່າກົດບັນຍັດຂອງພຣະເຈົ້າປ່ຽນແປງບໍ່ໄດ້ ບໍ່ແມ່ນເພື່ອໃຫ້ມະນຸດໃນໂລກນີ້ເຂົ້າໃຈກົດບັນຍັດໃຫ້ຖືກຕ້ອງເທົ່ານັ້ນ ແຕ່ເພື່ອເປີດເຜີຍຄວາມຈິງນີ້ແກ່ຜູ້ທີ່ອາໄສໃນໂລກອື່ນໆ ອີກດ້ວຍ. ຖ້າກົດບັນຍັດສາມາດປ່ຽນແປງໄດ້ ພຣະບຸດຂອງພຣະເຈົ້າ ກໍບໍ່ຈຳເປັນຕ້ອງສະຫຼະພຣະຊົນ ເພື່ອຊົດໃຊ້ການລ່ວງລະເມີດຂອງມະນຸດ. ການສິ້ນພຣະຊົນຂອງພຣະຄຣິສພິສູດວ່າກົດບັນຍັດປ່ຽນແປງບໍ່ໄດ້. ຄວາມຮັກອັນບໍ່ມີຂອບເຂດທີ່ກະຕຸ້ນໃຫ້ພຣະບິດາ ແລະ ພຣະບຸດເສຍສະຫຼະເພື່ອໄຖ່ບາບຂອງມະນຸດ ໄດ້ສຳແດງແກ່ທຸກຊີວິດໃນຈັກກະວານໃຫ້ເຫັນວ່າ ຄວາມຍຸຕິທຳ ແລະ ພຣະເມດຕາເປັນຮາກຖານແຫ່ງກົດບັນຍັດ ແລະ ການປົກຄອງຂອງພຣະເຈົ້າ ເຊິ່ງມີແຕ່ແຜນການຊົງໄຖ່ມະນຸດໃຫ້ລອດ ທີ່ສາມາດສະແດງເຖິງເລື່ອງດັ່ງກ່າວໄດ້. {GC 503.1}

## {GC 503.2}

ເມື່ອການລົງໂທດຕາມການພິພາກສາສິ້ນສຸດລົງ ຈະປາກົດໃຫ້ເຫັນວ່າບໍ່ມີຄຳແກ້ຕົວໃຫ້ກັບຄວາມບາບ. ເມື່ອພຣະເຈົ້າຜູ້ພິພາກສາສາກົນລະໂລກຈະຖາມຊາຕານວ່າ, “ເປັນຫຍັງເຈົ້າຈຶ່ງກະບົດຕໍ່ເຮົາ ແລະ ລັກພາໄພ່ພົນຈາກອານາຈັກຂອງເຮົາໄປ?” ຊາຕານຜູ້ເປັນຕົ້ນກຳເນີດຂອງຄວາມຊົ່ວຈະບໍ່ມີຄຳຕອບ. ປາກຂອງທຸກຄົນຈະປິດງຽບ ແລະ ພວກກະບົດທັງຫຼາຍຈະເວົ້າບໍ່ອອກ. {GC 503.2}

## {GC 503.3}

ການສິ້ນພຣະຊົນຂອງພຣະຄຣິສເທິງໄມ້ກາງແຂນແຫ່ງຄານວາຣີ ປະກາດວ່າ ພຣະບັນຍັດຂອງພຣະເຈົ້າປ່ຽນແປງບໍ່ໄດ້ ແລະ ຍັງປະກາດແກ່ທຸກຊີວິດໃນຈັກກະວານວ່າ ຄ່າຈ້າງຂອງຄວາມບາບຄືຄວາມຕາຍ. ພຣະຜູ້ຊ່ວຍໃຫ້ລອດຊົງຮ້ອງຂຶ້ນໃນຂະນະທີ່ກຳລັງສິ້ນໃຈວ່າ: “ສຳເລັດແລ້ວ.” ຄຳຮ້ອງນີ້ເປັນໝາຍສຳຄັນວ່າ ຊາຕານຈະຕ້ອງຕາຍ. ການຕໍ່ສູ້ລະຫວ່າງຊາຕານກັບພຣະເຈົ້າທີ່ດຳເນີນມາເປັນເວລາດົນນານ ກໍໄດ້ຖືກຕັດສິນຊີ້ຂາດໃນຕອນນັ້ນ. ຕັ້ງແຕ່ນັ້ນມາຈຶ່ງເປັນທີ່ແນ່ນອນວ່າ ຄວາມຊົ່ວຮ້າຍຈະຖືກລຶບລ້າງໄປຢ່າງສິ້ນເຊີງໃນທີ່ສຸດ. ພຣະບຸດຂອງພຣະເຈົ້າໄດ້ຜ່ານຄວາມຕາຍ ເພື່ອວ່າ “ໂດຍທາງຄວາມຕາຍນັ້ນ ພຣະອົງຈະໄດ້ຊົງທຳລາຍຜູ້ທີ່ມີອຳນາດແຫ່ງຄວາມຕາຍ ຄືມານຮ້າຍ.” (ເຮັບເຣີ 2:14). ຄວາມປາຖະໜາຂອງລູຊິເຟີທີ່ຢາກໄດ້ຮັບການຍົກຍ້ອງເຊີດຊູນັ້ນ ເປັນເຫດໃຫ້ມັນກ່າວວ່າ: “ຂ້ອຍຈະ…ຕັ້ງບັນລັງຂອງຂ້ອຍໄວ້ໃນທີ່ສູງສຸດເໜືອດວງດາວຕ່າງໆ…ຂ້ອຍຈະຕ້ອງ…ເປັນດັ່ງອົງຊົງຣິດອຳນາດຍິ່ງໃຫຍ່.” (ເອຊາຢາ 14:13,14). ພຣະເຈົ້າຊົງປະກາດວ່າ: “ເຮົາຈະກະທຳໃຫ້ເຈົ້າເປັນເທົ່າຖ່ານໄປເທິງແຜ່ນດິນໂລກ…ເຈົ້າຈະສິ້ນສູນລົງ…ແລະຈະບໍ່ດຳລົງຢູ່ອີກຕໍ່ໄປເປັນນິດ.” (ເອເຊກຽນ 28:18, 19 TKJV). “ພຣະເຈົ້າຢາເວຊົງຣິດອຳນາດຍິ່ງໃຫຍ່ກ່າວວ່າ, ‘ວັນນັ້ນກຳລັງມາເຖິງ ຄືມື້ທີ່ຄົນຈອງຫອງ ແລະ ຄົນຊົ່ວທຸກຄົນຈະຖືກໄຟເຜົາດັ່ງເຟືອງ. ໃນວັນນັ້ນ ພວກເຂົາຈະຖືກໄຟເຜົາ ແລະ ຈະບໍ່ມີຫຍັງເຫຼືອຢູ່ເລີຍ.’” (ມາລາກີ 4:1). {GC 503.3}

## {GC 504.1}

ໃນຄາວສຸດທ້າຍນັ້ນຈັກກະວານທັງໝົດຈະເປັນພະຍານເຖິງທາດແທ້ ແລະ ຜົນຂອງຄວາມບາບ. ຖ້າພຣະເຈົ້າໄດ້ກຳຈັດຄວາມບາບຢ່າງສິ້ນເຊີງຕັ້ງແຕ່ຕົ້ນ ກໍຄົງເປັນເຫດໃຫ້ເຫຼົ່າທູດສະຫວັນຢ້ານກົວ ແລະ ບໍ່ຖວາຍກຽດແດ່ພຣະອົງ. ແຕ່ເມື່ອສິ້ນສຸດການພິພາກສາລົງໂທດຄວາມບາບນັ້ນ ທຸກຊີວິດໃນຈັກກະວານທີ່ເຮັດຕາມນ້ຳພຣະໄທຂອງພຣະເຈົ້າດ້ວຍຄວາມຊົມຊື່ນຍິນດີ ຄືບັນດາຜູ້ທີ່ມີກົດບັນຍັດຂອງພຣະອົງຈາລຶກໄວ້ໃນໃຈຈະເຫັນວ່າ ການທຳລາຍຄວາມບາບນັ້ນເປັນໄປຕາມຄວາມຮັກຂອງພຣະເຈົ້າ ແລະ ທຸກຄົນຄວນຖວາຍກຽດແດ່ພຣະອົງ. ຄວາມຊົ່ວຈະບໍ່ເກີດຂຶ້ນອີກຕໍ່ໄປ. ພຣະຄຳຂອງພຣະເຈົ້າກ່າວວ່າ: “ຄວາມທຸກຍາກຈະບໍ່ປາກົດຂຶ້ນເປັນຄັ້ງທີສອງ.” (ນາຮູມ 1:9 THSV). ຊາຕານຫາວ່າກົດບັນຍັດຂອງພຣະເຈົ້າເປັນແອກແຫ່ງການເປັນທາດ, ແຕ່ສຸດທ້າຍກົດບັນຍັດນັ້ນ ຈະໄດ້ຮັບກຽດໃນຖານະກົດແຫ່ງເສລີພາບ. ເມື່ອທຸກຊີວິດໄດ້ຜ່ານການທົດສອບ ແລະ ໄດ້ຮັບການພິສູດແລ້ວ, ພວກເຂົາກໍຈະບໍ່ມີວັນໄດ້ປະຖິ້ມຄວາມຈົງຮັກພັກດີຕໍ່ພຣະເຈົ້າອີກ ເພາະຄວາມຮັກອັນບໍ່ມີສິ້ນສຸດ ແລະ ສະຕິປັນຍາອັນບໍ່ມີຂອບເຂດຈຳກັດຂອງພຣະອົງ ໄດ້ປາກົດຕໍ່ໜ້າພວກເຂົາຢ່າງເຕັມບໍຣິບູນແລ້ວ. {GC 504.1}
