---
chapter:
  number: 25
  title:
    lo: ພຣະບັນຍັດຂອງພຣະເຈົ້າປ່ຽນແປ່ງບໍ່ໄດ້
    en: God’s Law Immutable
---

## {GC 433.1}

### ການເປີດເຜີຍພຣະບັນຍັດໃນສະຫວັນ

“ແລ້ວວິຫານຂອງພຣະເຈົ້າໃນສະຫວັນກໍເປີດອອກ ແລະ ຂ້າພະເຈົ້າໄດ້ເຫັນຫີບພັນທະສັນຍາພາຍໃນວິຫານຂອງພຣະອົງ.” (ພຣະນິມິດ 11:19 LCV). ຫີບພັນທະສັນຍາຂອງພຣະເຈົ້າຢູ່ໃນສະຖານທີ່ສັກສິດທີ່ສຸດ ເຊິ່ງເປັນຫ້ອງທີສອງຂອງສະຖານນະມັດສະການ. ໃນການປະຕິບັດໜ້າທີ່ຂອງຫໍເຕັນສັກສິດໃນໂລກ “ອັນເປັນແບບຈຳລອງ ແລະ ເປັນເງົາຂອງສິ່ງທີ່ຢູ່ໃນສະຫວັນ” (ເຮັບເຣີ 8:5 LCV), ຫ້ອງນີ້ຈະເປີດອອກສະເພາະໃນວັນລຶບລ້າງບາບອັນຍິ່ງໃຫຍ່ເທົ່ານັ້ນ ເພື່ອຊຳລະສະຖານນະມັດສະການ. ດັ່ງນັ້ນ ການປະກາດວ່າພຣະວິຫານຂອງພຣະເຈົ້າໄດ້ເປີດອອກໃນສະຫວັນ ແລະ ຄົນທັງຫຼາຍໄດ້ເຫັນຫີບພັນທະສັນຍາຂອງພຣະອົງ ຈຶ່ງຊີ້ໃຫ້ເຫັນເຖິງການເປີດສະຖານທີ່ສັກສິດທີ່ສຸດຂອງສະຖານນະມັດສະການໃນສະຫວັນໃນປີ 1844; ໃນເວລານັ້ນພຣະຄຣິສໄດ້ສະເດັດເຂົ້າໄປເພື່ອປະຕິບັດພາລະກິດສຸດທ້າຍແຫ່ງການລຶບລ້າງບາບ. ພຣະເຢຊູຊົງເປັນຍມະຫາປະໂຣຫິດຜູ້ຍິ່ງໃຫຍ່, ຜູ້ທີ່ຕິດຕາມພຣະອົງເຂົ້າໄປໃນສະຖານທີ່ສັກສິດທີ່ສຸດດ້ວຍຄວາມເຊື່ອ ກໍໄດ້ເຫັນຫີບພັນທະສັນຍາຂອງພຣະອົງ. ຈາກການສຶກສາເລື່ອງສະຖານນະມັດສະການ ພວກເຂົາໄດ້ເຂົ້າໃຈວ່າພາລະກິດຂອງພຣະຜູ້ຊ່ວຍໃຫ້ລອດໄດ້ປ່ຽນແປງໄປ. ພວກເຂົາເຂົ້າໃຈວ່າ ດຽວນີ້ພຣະອົງກຳລັງປະຕິບັດໜ້າທີ່ຢູ່ຕໍ່ໜ້າຫີບພັນທະສັນຍາຂອງພຣະເຈົ້າ, ພຣະອົງຊົງວິງວອນເພື່ອຄົນບາບໂດຍອ້າງເຖິງພຣະໂລຫິດຂອງພຣະອົງ. {GC 433.1}

## {GC 433.2}

ຫີບພັນທະສັນຍາໃນຫໍເຕັນສັກສິດບັນຈຸແຜ່ນຫີນສອງແຜ່ນ ເຊິ່ງມີພຣະບັນຍັດຂອງພຣະເຈົ້າຈາລຶກໄວ້. ຫີບນີ້ເປັນພຽງພາຊະນະບັນຈຸແຜ່ນພຣະບັນຍັດເທົ່ານັ້ນ ແລະ ການທີ່ມີພຣະບັນຍັດເຫຼົ່ານີ້ຢູ່ໃນຫີບ ເຮັດໃຫ້ຫີບນັ້ນມີຄຸນຄ່າ ແລະ ຄວາມສັກສິດ. ເມື່ອພຣະວິຫານຂອງພຣະເຈົ້າຖືກເປີດອອກໃນສະຫວັນ ຫີບພັນທະສັນຍາຂອງພຣະອົງກໍໄດ້ຮັບການເປີດເຜີຍ. ພຣະບັນຍັດຂອງພຣະເຈົ້າຖືກເກັບຮັກສາໄວ້ດ້ວຍຄວາມບໍຣິສຸດສັກສິດພາຍໃນສະຖານທີ່ສັກສິດທີ່ສຸດ ໃນສະຖານນະມັດສະການແຫ່ງສະຫວັນ. ພຣະບັນຍັດນີ້ແມ່ນພຣະເຈົ້າເອງຊົງກ່າວທີ່ພູເຂົາຊີນາຍທ່າມກາງສຽງຟ້າຮ້ອງ ແລະ ພຣະອົງຊົງຂຽນດ້ວຍນິ້ວພຣະຫັດຂອງພຣະອົງເອງລົງແຜ່ນຫີນເຫຼົ່ານັ້ນ. {GC 433.2}

## {GC 434.1}

ພຣະບັນຍັດຂອງພຣະເຈົ້າໃນສະຖານນະມັດສະການແຫ່ງສະຫວັນເປັນຕົ້ນສະບັບເດີມອັນຍິ່ງໃຫຍ່. ພຣະບັນຍັດທີ່ຖືກຈາລຶກໄວ້ເທິງແຜ່ນຫີນ ແລະ ບັນທຶກໄວ້ໂດຍໂມເຊໃນປຶ້ມຫ້າຫົວທຳອິດຂອງພຣະຄຳພີເດີມເປັນການຄັດລອກທີ່ບໍ່ມີຂໍ້ຜິດພາດຈາກຕົ້ນສະບັບນັ້ນ. ຜູ້ທີ່ເຂົ້າໃຈຈຸດສຳຄັນນີ້ ຈຶ່ງໄດ້ເຫັນເຖິງລັກສະນະທີ່ສັກສິດ ແລະ ບໍ່ປ່ຽນແປງຂອງພຣະບັນຍັດຂອງພຣະເຈົ້າ. ພວກເຂົາໄດ້ເຂົ້າໃຈຄວາມໝາຍອັນເລິກເຊິ່ງໃນຖ້ອຍຄຳຂອງພຣະຜູ້ຊ່ວຍໃຫ້ລອດຢ່າງທີ່ບໍ່ເຄີຍເຂົ້າໃຈມາກ່ອນ, ທີ່ພຣະອົງຊົງກ່າວວ່າ: “ຕາບໃດທີ່ສະຫວັນ ແລະ ແຜ່ນດິນໂລກຍັງຕັ້ງຢູ່ ແມ່ນແຕ່ໂຕອັກສອນທີ່ນ້ອຍທີ່ສຸດພຽງໂຕໜຶ່ງ ຫຼື ຈຸດດຽວກໍຈະບໍ່ສູນຫາຍໄປຈາກໜັງສືກົດບັນຍັດ.” (ມັດທາຍ 5:18 LCV). ພຣະບັນຍັດຂອງພຣະເຈົ້າເປັນການເປີດເຜີຍພຣະປະສົງຂອງພຣະອົງ ແລະ ສະທ້ອນເຖິງພຣະລັກສະນະຂອງພຣະອົງ. ສະນັ້ນ ມັນຈຶ່ງຕ້ອງຕັ້ງໝັ້ນຢູ່ຕະຫຼອດໄປ “ເປັນພຣະຄຳອັນຊົ່ວນິຣັນໃນຟ້າສະຫວັນ.” ບໍ່ມີພຣະບັນຍັດຂໍ້ໃດຖືກຍົກເລີກ ຫຼື ປ່ຽນແປງແມ່ນແຕ່ຈຸດ ຫຼື ຂີດດຽວ. ຜູ້ຂຽນພຣະທຳເພງສັນລະເສີນກ່າວວ່າ: “ຂ້າແດ່ພຣະເຈົ້າຢາເວ ຖ້ອຍຄຳຂອງພຣະອົງນັ້ນດຳລົງຢູ່ສືບໄປ” “ຂໍ້ຄຳສັ່ງທຸກຂໍ້ກໍເປັນທີ່ໄວ້ວາງໃຈໄດ້ ເຊິ່ງດຳລົງຢູ່ໄດ້ຕະຫຼອດທຸກຍຸກທຸກສະໄໝ.” (ເພງສັນລະເສີນ 119:89; 111:7, 8). {GC 434.1}

## {GC 434.2}

ໃຈກາງຂອງພຣະບັນຍັດສິບປະການແມ່ນພຣະບັນຍັດຂໍ້ທີສີ່ ເຊິ່ງຍັງຄົງເໝືອນເດີມຕັ້ງແຕ່ການປະກາດຄັ້ງທຳອິດ ແລະ ມີໃຈຄວາມວ່າ: “ຈົ່ງຖືວັນສະບາໂຕ ແລະ ຢຶດຖືໄວ້ເປັນວັນສັກສິດ. ເຈົ້າມີຫົກວັນທີ່ຈະເຮັດວຽກຂອງເຈົ້າ ແຕ່ໃນວັນທີເຈັດ ເປັນວັນສະບາໂຕຂອງພຣະເຈົ້າຢາເວ ພຣະເຈົ້າຂອງເຈົ້າ. ໃນວັນນີ້ເຈົ້າເອງພ້ອມດ້ວຍລູກຊາຍຍິງກັບຄົນຮັບໃຊ້ ແລະ ສັດລ້ຽງຂອງເຈົ້າຕະຫຼອດທັງຄົນຕ່າງດ້າວທີ່ອາໄສຢູ່ໃນບ້ານເມືອງຂອງເຈົ້າ ບໍ່ຕ້ອງເຮັດວຽກໃດໆ ທັງສິ້ນ. ໃນຫົກວັນ ພຣະເຈົ້າຢາເວໄດ້ນິຣະມິດສ້າງຟ້າສະຫວັນ ແລະ ແຜ່ນດິນໂລກ, ທະເລ ແລະ ສັບພະທຸກສິ່ງທີ່ຢູ່ໃນນັ້ນ, ແຕ່ໃນວັນທີເຈັດໄດ້ພັກຜ່ອນ. ສະນັ້ນ ພຣະເຈົ້າຢາເວຈຶ່ງອວຍພອນວັນສະບາໂຕ ແລະ ຕັ້ງໄວ້ເປັນວັນສັກສິດ.” (ອົບພະຍົບ 20:8–11). {GC 434.2}

## {GC 434.3}

ພຣະວິນຍານຂອງພຣະເຈົ້າໄດ້ດົນໃຈຄົນເຫຼົ່ານັ້ນທີ່ສຶກສາຄົ້ນຄວ້າພຣະຄຳຂອງພຣະອົງ. ພວກເຂົາຮູ້ສຶກວ່າຕົນເອງໄດ້ລະເມີດພຣະບັນຍັດຂໍ້ນີ້ໂດຍບໍ່ຮູ້ຕົວ ຍ້ອນບໍ່ໄດ້ຖືຮັກສາວັນພັກຜ່ອນເຊິ່ງພຣະຜູ້ສ້າງຊົງກຳນົດຂຶ້ນ. ພວກເຂົາຈຶ່ງເລີ່ມສຶກສາເຫດຜົນທີ່ຄົນນິຍົມຖືວັນອາທິດ ແທນທີ່ຈະຖືວັນທີ່ພຣະເຈົ້າໄດ້ຊົງຕັ້ງໄວ້. ພວກເຂົາບໍ່ພົບຫຼັກຖານໃດໆ ໃນພຣະຄຳພີທີ່ບອກວ່າພຣະບັນຍັດຂໍ້ທີສີ່ຖືກຍົກເລີກ ຫຼື ວັນສະບາໂຕຖືກປ່ຽນແປງ. ພຣະພອນທີ່ພຣະເຈົ້າປະທານໃຫ້ແກ່ວັນທີເຈັດແຕ່ເລີ່ມຕົ້ນນັ້ນ ກໍບໍ່ເຄີຍຖືກຖອນຄືນ. ພວກເຂົາພະຍາຍາມຢ່າງຈິງໃຈທີ່ຈະຮູ້ຈັກ ແລະ ເຮັດຕາມນ້ຳພຣະໄທຂອງພຣະເຈົ້າ. ບັດນີ້, ເມື່ອຮູ້ວ່າຕົນເອງໄດ້ລະເມີດພຣະບັນຍັດຂອງພຣະອົງ, ພວກເຂົາກໍເຕັມໄປດ້ວຍຄວາມເສົ້າສະຫຼົດໃຈ ຈຶ່ງສະແດງຄວາມຈົງຮັກພັກດີຕໍ່ພຣະເຈົ້າໂດຍການຖືຮັກສາວັນສະບາໂຕຂອງພຣະອົງໃຫ້ບໍຣິສຸດສັກສິດ. {GC 434.3}

## {GC 435.1}

ມີຄວາມພະຍາຍາມຢ່າງຫຼວງຫຼາຍ ແລະ ຈິງຈັງທີ່ຈະລົ້ມລ້າງຄວາມເຊື່ອຂອງພວກເຂົາ. ທຸກຄົນສາມາດເຫັນໄດ້ຢ່າງຈະແຈ້ງວ່າ ຖ້າສະຖານນະມັດສະການໃນໂລກເປັນເງົາສັນຍະລັກ ແລະ ແບບຈຳລອງຂອງສະຖານນະມັດສະການໃນສະຫວັນ, ພຣະບັນຍັດທີ່ເກັບຮັກສາໄວ້ໃນຫີບພັນທະສັນຍາໃນໂລກກໍເປັນສຳເນົາອັນຖືກຕ້ອງຂອງພຣະບັນຍັດໃນຫີບພັນທະສັນຍາແຫ່ງສະຫວັນ. ຖ້າວ່າຍອມຮັບຄວາມຈິງກ່ຽວກັບສະຖານນະມັດສະການໃນສະຫວັນ ກໍຕ້ອງຍອມຮັບຂໍ້ກຳນົດຂອງພຣະບັນຍັດຂອງພຣະເຈົ້າ ແລະ ໜ້າທີ່ໃນການຖືຮັກສາວັນສະບາໂຕຕາມພຣະບັນຍັດຂໍ້ທີສີ່. ນີ້ແຫຼະຄືເຫດຜົນທີ່ມີການຕໍ່ຕ້ານຢ່າງແຮງກ້າຕໍ່ການອະທິບາຍພຣະຄຳພີທີ່ກົມກຽວກັນ ເຊິ່ງເປີດເຜີຍການປະຕິບັດໜ້າທີ່ຂອງພຣະຄຣິສໃນສະຖານນະມັດສະການແຫ່ງສະຫວັນ. ມີຜູ້ຄົນພະຍາຍາມປິດປະຕູທີ່ພຣະເຈົ້າໄດ້ເປີດອອກ ແລະ ເປີດປະຕູທີ່ພຣະອົງຊົງປິດໄວ້. ແຕ່ພຣະອົງ “ຜູ້ຊົງເປີດແລ້ວຈະບໍ່ມີຜູ້ໃດປິດ ແລະ ຜູ້ຊົງປິດແລ້ວຈະບໍ່ມີຜູ້ໃດເປີດ ຊົງກ່າວດັ່ງນີ້ວ່າ…ເບິ່ງແມ! ເຮົາໄດ້ໃຫ້ປະຕູໄຂໄວ້ຢູ່ຕໍ່ໜ້າເຈົ້າ ເຊິ່ງບໍ່ມີຜູ້ໃດອັດໄດ້.” (ພຣະນິມິດ 3:7, 8 LCV). ພຣະຄຣິສໄດ້ເປີດປະຕູເຂົ້າສູ່ສະຖານທີ່ສັກສິດທີ່ສຸດ ເຊິ່ງໝາຍເຖິງການເລີ່ມວຽກງານຂອງພຣະອົງໃນສະຖານທີ່ດັ່ງກ່າວ. ແສງສະຫວ່າງໄດ້ສ່ອງມາຈາກປະຕູທີ່ເປີດຢູ່ໃນສະຫວັນ, ເຊິ່ງສະແດງໃຫ້ເຫັນວ່າພຣະບັນຍັດຂໍ້ທີສີ່ເປັນສ່ວນໜຶ່ງຂອງພຣະບັນຍັດທີ່ເກັບຮັກສາໄວ້ທີ່ນັ້ນ. ສິ່ງທີ່ພຣະເຈົ້າໄດ້ສະຖາປະນາໄວ້ແລ້ວ ບໍ່ມີຜູ້ໃດສາມາດລົ້ມລ້າງໄດ້. {GC 435.1}

## {GC 435.2}

ຜູ້ທີ່ຍອມຮັບຄວາມຈິງເລື່ອງການທີ່ພຣະຄຣິສຊົງເປັນຜູ້ໄກ່ເກ່ຍ ແລະ ພຣະບັນຍັດຂອງພຣະເຈົ້າທີ່ຄົງຢູ່ຕະຫຼອດການນັ້ນໄດ້ພົບວ່າ ສິ່ງເຫຼົ່ານີ້ເປັນຄວາມຈິງທີ່ຖືກເປີດເຜີຍໄວ້ໃນພຣະນິມິດບົດທີ 14. ຂ່າວສານໃນບົດນີ້ປະກອບດ້ວຍຄຳເຕືອນສາມຢ່າງ ເພື່ອກຽມຊາວໂລກໃຫ້ພ້ອມສຳລັບການສະເດັດມາຄັ້ງທີສອງຂອງອົງພຣະຜູ້ເປັນເຈົ້າ. ການປະກາດວ່າ “ເວລາແຫ່ງການພິພາກສາຂອງພຣະອົງໄດ້ມາເຖິງແລ້ວ” ຊີ້ໃຫ້ເຫັນເຖິງວຽກງານສຸດທ້າຍແຫ່ງການປະຕິບັດໜ້າທີ່ຂອງພຣະຄຣິສເພື່ອຄວາມລອດຂອງມະນຸດ. ຂ່າວນີ້ເປັນຄວາມຈິງທີ່ຈະຕ້ອງປ່າວປະກາດຈົນກວ່າການອ້ອນວອນເພື່ອມະນຸດຂອງພຣະຜູ້ຊ່ວຍໃຫ້ລອດຈະສິ້ນສຸດລົງ ແລະ ພຣະອົງຈະສະເດັດກັບມາຍັງໂລກເພື່ອຮັບໄພ່ພົນຂອງພຣະອົງໃຫ້ໄປຢູ່ນຳພຣະອົງ. ວຽກງານການພິພາກສາທີ່ໄດ້ເລີ່ມຕົ້ນໃນປີ 1844 ຈະດຳເນີນຕໍ່ໄປຈົນກວ່າຄະດີຂອງທຸກຄົນໄດ້ຮັບການຕັດສິນ, ທັງຄົນທີ່ມີຊີວິດ ແລະ ຄົນທີ່ຕາຍແລ້ວ. ດັ່ງນັ້ນ ການພິພາກສານີ້ຈະດຳເນີນໄປຈົນໝົດໄລຍະເວລາແຫ່ງພຣະກະລຸນາທີ່ກຳນົດໄວ້ເພື່ອພິສູດຈິດໃຈຂອງມະນຸດ. ເພື່ອໃຫ້ມະນຸດພ້ອມທີ່ຈະຢືນຢູ່ໃນການພິພາກສາໄດ້ ຂ່າວສານນັ້ນໄດ້ສັ່ງມະນຸດທຸກຄົນວ່າ: “ຈົ່ງຢຳເກງພຣະເຈົ້າ ແລະ ຖວາຍກຽດຕິຍົດແກ່ພຣະອົງ” ແລະ “ຈົ່ງນະມັດສະການພຣະອົງຜູ້ໄດ້ສ້າງຟ້າສະຫວັນ, ແຜ່ນດິນໂລກ, ທະເລ ແລະ ບໍ່ນ້ຳພຸທັງຫຼາຍ.” (ພຣະນິມິດ 14:7 LCV). ຜົນຂອງການຍອມຮັບຂ່າວສານເຫຼົ່ານີ້ມີຢູ່ໃນພຣະຄຳທີ່ວ່າ: “ພວກໄພ່ພົນຂອງພຣະເຈົ້າ ຄືຜູ້ທີ່ຮັກສາກົດບັນຍັດຂອງພຣະເຈົ້າ ແລະ ຄວາມເຊື່ອຝ່າຍພຣະເຢຊູເຈົ້າ.” (ພຣະນິມິດ 14:12). ເພື່ອກຽມຕົວສຳລັບການພິພາກສາ, ມະນຸດຈຳເປັນຕ້ອງຖືຮັກສາພຣະບັນຍັດຂອງພຣະເຈົ້າ. ໃນການພິພາກສານັ້ນ ມາດຕະຖານທີ່ໃຊ້ໃນການວັດແທກອຸປະນິໄສແມ່ນພຣະບັນຍັດຂອງພຣະເຈົ້າ. ອັກຄະສາວົກໂປໂລກ່າວວ່າ: “ທຸກຄົນທີ່ຢູ່ພາຍໃຕ້ກົດບັນຍັດ ແລະ ໄດ້ເຮັດບາບຈະຖືກຕັດສິນຕາມກົດບັນຍັດນັ້ນ…ສິ່ງນີ້ຈະເກີດຂຶ້ນໃນວັນທີ່ພຣະເຈົ້າຈະໃຫ້ພຣະເຢຊູຄຣິສເຈົ້າ ພິພາກສາຄວາມລັບຂອງມະນຸດ.” ເພິ່ນຍັງກ່າວວ່າ: “ຜູ້ທີ່ໄດ້ເຮັດຕາມກົດບັນຍັດເທົ່ານັ້ນທີ່ພຣະເຈົ້າຈະປະກາດວ່າເປັນຜູ້ຊອບທຳ.” (ໂຣມ 2:12–16 LCV). ຄວາມເຊື່ອເປັນສິ່ງທີ່ຂາດບໍ່ໄດ້ໃນການຖືຮັກສາພຣະບັນຍັດຂອງພຣະເຈົ້າ ເພາະວ່າ, “ຖ້າບໍ່ມີຄວາມເຊື່ອກໍເປັນໄປບໍ່ໄດ້ທີ່ຈະເຮັດໃຫ້ພຣະເຈົ້າພໍໃຈ” ແລະ “ສິ່ງໃດທີ່ເຮັດໄປໂດຍບໍ່ເກີດຈາກຄວາມເຊື່ອກໍເປັນບາບ.” (ເຮັບເຣີ 11:6 LCV; ໂຣມ 14:23 LCV). {GC 435.2}

## {GC 436.1}

ທູດສະຫວັນອົງທີໜຶ່ງໄດ້ຮຽກຮ້ອງໃຫ້ມະນຸດ “ຢຳເກງພຣະເຈົ້າ ແລະ ຖວາຍກຽດຕິຍົດແກ່ພຣະອົງ” ແລະ ນະມັດສະການພຣະອົງໃນຖານະຜູ້ຊົງສ້າງຟ້າສະຫວັນ ແລະ ແຜ່ນດິນໂລກ. ເພື່ອເຮັດສິ່ງເຫຼົ່ານີ້ໄດ້ ພວກເຂົາຕ້ອງປະຕິບັດຕາມພຣະບັນຍັດຂອງພຣະອົງ. ກະສັດໂຊໂລໂມນກ່າວໄວ້ວ່າ: “ຈົ່ງຢຳເກງພຣະເຈົ້າ ແລະ ຮັກສາພຣະບັນຍັດຂອງພຣະອົງ ເພາະນີ້ເປັນໜ້າທີ່ທັງໝົດຂອງມະນຸດ.” (ປັນຍາຈານ 12:13 TNCV). ການນະມັດສະການທີ່ປາສະຈາກການປະຕິບັດຕາມພຣະບັນຍັດຂອງພຣະອົງນັ້ນ ບໍ່ເປັນທີ່ພໍພຣະໄທພຣະເຈົ້າ. “ນີ້ເປັນຄວາມຮັກຕໍ່ພຣະເຈົ້າຄື: ການຖືຮັກສາຄຳສັ່ງຂອງພຣະອົງ.” “ຜູ້ໃດທີ່ບໍ່ປະຕິບັດຕາມກົດບັນຍັດ ພຣະເຈົ້າກໍຈະກຽດຊັງຄຳພາວັນນາອະທິຖານຂອງຜູ້ນັ້ນ.” (1 ໂຢຮັນ 5:3 LCV; ສຸພາສິດ 28:9). {GC 436.1}

## {GC 436.2}

### ຈົ່ງນະມັດສະການພຣະຜູ້ສ້າງ

ໜ້າທີ່ໃນການນະມັດສະການພຣະເຈົ້າແມ່ນອີງໃສ່ຂໍ້ເທັດຈິງທີ່ວ່າພຣະອົງຊົງເປັນພຣະຜູ້ສ້າງ ແລະ ສິ່ງທີ່ມີຊີວິດທັງປວງມີຢູ່ໄດ້ກໍຍ້ອນພຣະອົງ. ໃນພຣະຄຳພີ ທຸກຄັ້ງທີ່ກ່າວເຖິງການທີ່ພຣະອົງຊົງສົມຄວນໄດ້ຮັບຄວາມຢຳເກງ ແລະ ການນະມັດສະການເໜືອບັນດາພຣະຂອງຊົນຊາດທັງຫຼາຍທີ່ບໍ່ນັບຖືພຣະເຈົ້ານັ້ນ, ກໍຈະຊີ້ໃຫ້ເຫັນເຖິງຣິດອຳນາດແຫ່ງການຊົງສ້າງຂອງພຣະອົງ. “ພຣະຂອງຊົນຊາດອື່ນນັ້ນເປັນພຽງແຕ່ຮູບເຄົາລົບ ສ່ວນພຣະເຈົ້າຢາເວໄດ້ສ້າງຟ້າສະຫວັນ.” (ເພງສັນລະເສີນ 96:5). “ພຣະເຈົ້າອົງບໍຣິສຸດຖືກທຽບໃສ່ໄດ້ກັບສິ່ງໃດນໍ? ມີຜູ້ໃດແດ່ທີ່ສຳຄັນເໝືອນດັ່ງພຣະອົງໄດ້? ຈົ່ງເງີຍໜ້າຂຶ້ນສູ່ທ້ອງຟ້າເວຫາເບິ່ງດູຜູ້ໃດສ້າງໝູ່ດວງດາວທີ່ທ່ານເຫັນຢູ່ນັ້ນ?” “ພຣະເຈົ້າຢາເວໄດ້ນິຣະມິດສ້າງຈັກກະວານ ແມ່ນພຣະອົງແຕ່ຜູ້ດຽວທີ່ເປັນພຣະເຈົ້າ ພຣະອົງໄດ້ຈັດຮູບຮ່າງສ້າງແຜ່ນດິນໂລກຂຶ້ນມາ…ພຣະເຈົ້າລັ່ນປາກກ່າວໄຂວາຈາວ່າ, ‘ເຮົາຄືພຣະເຈົ້າຢາເວ ພຣະເຈົ້າອົງອື່ນບໍ່ມີ.’” (ເອຊາຢາ 40:25, 26; 45:18). ມີຖ້ອຍຄຳຂຽນໄວ້ໃນພຣະທຳເພງສັນລະເສີນວ່າ: “ຈົ່ງຮູ້ເຖີດວ່າ ພຣະເຢໂຮວາຊົງເປັນພຣະເຈົ້າ ຄືພຣະອົງເອງທີ່ຊົງສ້າງເຮົາທັງຫຼາຍ ເຮົາບໍ່ໄດ້ສ້າງຕົວເອງຂຶ້ນ.” “ຈົ່ງເຂົ້າມາກົ້ມຂາບນະມັດສະການພຣະອົງ ຄຸເຂົ່າລົງຕໍ່ໜ້າພຣະຜູ້ສ້າງຂອງພວກເຮົາ ຄືພຣະເຈົ້າຢາເວ.” (ເພງສັນລະເສີນ 100:3 TKJV; 95:6). ສ່ວນບັນດາຜູ້ບໍຣິສຸດທີ່ນະມັດສະການພຣະເຈົ້າໃນສະຫວັນກໍໄດ້ກ່າວເຫດຜົນທີ່ພວກເພິ່ນຖວາຍຄວາມເຄົາລົບແດ່ພຣະອົງວ່າ: “ພຣະອົງສົມຄວນທີ່ຈະຮັບສະຫງ່າຣາສີ, ກຽດຕິຍົດ ແລະ ຣິດອຳນາດ, ເພາະວ່າພຣະອົງໄດ້ສ້າງທຸກສິ່ງ.” (ພຣະນິມິດ 4:11). {GC 436.2}

## {GC 437.1}

ໃນພຣະນິມິດບົດທີ 14 ມະນຸດຖືກເອີ້ນໃຫ້ນະມັດສະການພຣະຜູ້ສ້າງ. ຄຳພະຍາກອນນີ້ສະແດງໃຫ້ເຫັນກຸ່ມຄົນທີ່ເກີດຈາກຂ່າວທູດສະຫວັນສາມອົງ ເຊິ່ງພວກເຂົາໄດ້ຮັກສາພຣະບັນຍັດຂອງພຣະເຈົ້າ. ໜຶ່ງໃນບັນດາພຣະບັນຍັດເຫຼົ່ານີ້ຊີ້ເຖິງພຣະເຈົ້າໃນຖານະພຣະຜູ້ສ້າງໂດຍກົງ. ພຣະບັນຍັດຂໍ້ທີສີ່ກ່າວວ່າ: “ໃນວັນທີເຈັດເປັນວັນສະບາໂຕຂອງພຣະເຈົ້າຢາເວ ພຣະເຈົ້າຂອງເຈົ້າ…ໃນຫົກວັນ ພຣະເຈົ້າຢາເວໄດ້ນິຣະມິດສ້າງຟ້າສະຫວັນ ແລະ ແຜ່ນດິນໂລກ, ທະເລ ແລະສັບພະທຸກສິ່ງທີ່ຢູ່ໃນນັ້ນ, ແຕ່ໃນວັນທີເຈັດໄດ້ພັກຜ່ອນ. ສະນັ້ນ ພຣະເຈົ້າຢາເວຈຶ່ງອວຍພອນວັນສະບາໂຕ ແລະ ຕັ້ງໄວ້ເປັນວັນສັກສິດ.” (ອົບພະຍົບ 20:10, 11). ອົງພຣະຜູ້ເປັນເຈົ້າຊົງກ່າວເພີ່ມເຕີມກ່ຽວກັບວັນສະບາໂຕວ່າເປັນ “ໝາຍສຳຄັນ…ເພື່ອເຈົ້າຈະຊາບວ່າເຮົາຄືພຣະເຢໂຮວາ ເປັນພຣະເຈົ້າຂອງເຈົ້າ.” (ເອເຊກຽນ 20:20 TKJV). ພຣະອົງຊົງອະທິບາຍເຫດຜົນທີ່ວັນສະບາໂຕເປັນໝາຍສຳຄັນວ່າ: “ເພາະວ່າພຣະເຈົ້າຢາເວໄດ້ສ້າງຟ້າສະຫວັນ ແລະ ແຜ່ນດິນໂລກໃນຫົກວັນ ແລະ ໃນວັນທີເຈັດ ພຣະອົງໄດ້ຢຸດກິດຈະການທັງໝົດ ແລະ ພັກຜ່ອນ.” (ອົບພະຍົບ 31:17). {GC 437.1}

## {GC 437.2}

“ຄວາມສຳຄັນຂອງວັນສະບາໂຕໃນຖານະເຄື່ອງເຕືອນໃຈເຖິງການຊົງສ້າງ ແມ່ນເພື່ອຊີ້ໃຫ້ເຫັນເຫດຜົນອັນແທ້ຈິງທີ່ພວກເຮົາຕ້ອງນະມັດສະການພຣະເຈົ້າ” ເພາະພຣະອົງຊົງເປັນພຣະຜູ້ສ້າງ ແລະ ພວກເຮົາເປັນຜູ້ທີ່ພຣະອົງຊົງສ້າງຂຶ້ນມາ. “ດັ່ງນັ້ນ ວັນສະບາໂຕຈຶ່ງເປັນຮາກຖານຂອງການນະມັດສະການພຣະເຈົ້າ ເພາະມັນສອນຄວາມຈິງອັນສຳຄັນນີ້ຢ່າງເລິກເຊິ່ງທີ່ສຸດ ແລະ ບໍ່ມີຂໍ້ກຳນົດອື່ນໃດສາມາດສອນໄດ້ແບບນີ້. ຄວາມແຕກຕ່າງລະຫວ່າງພຣະຜູ້ສ້າງ ແລະ ສິ່ງທີ່ພຣະອົງຊົງສ້າງເປັນພື້ນຖານທີ່ແທ້ຈິງຂອງການນະມັດສະການທັງປວງ, ບໍ່ແມ່ນສະເພາະແຕ່ການນະມັດສະການໃນວັນທີເຈັດເທົ່ານັ້ນ. ຄວາມຈິງອັນສຳຄັນນີ້ຈະບໍ່ມີວັນລ້າສະໄໝ ແລະ ຕ້ອງຈົດຈຳໄວ້ຕະຫຼອດໄປ.” (ເຈ. ເອັນ. ແອນດຣູ, ປະຫວັດວັນສະບາໂຕ, ບົດທີ 27). ພຣະເຈົ້າສະຖາປະນາວັນສະບາໂຕໃນສວນເອເດນ ເພື່ອຮັກສາຄວາມຈິງນີ້ໄວ້ໃນຈິດໃຈຂອງມະນຸດຕະຫຼອດໄປ. ຕາບໃດທີ່ຄວາມເປັນພຣະຜູ້ສ້າງຂອງພຣະອົງຍັງເປັນເຫດຜົນໃຫ້ພວກເຮົານະມັດສະການພຣະອົງ, ວັນສະບາໂຕກໍຈະຍັງເປັນໝາຍສຳຄັນ ແລະ ເຄື່ອງເຕືອນໃຈຢູ່ຕາບນັ້ນ. ຖ້າທຸກຄົນໄດ້ຮັກສາວັນສະບາໂຕມາຕັ້ງແຕ່ສະໄໝເລີ່ມຕົ້ນ ມະນຸດຈະນັບຖືພຣະຜູ້ສ້າງໃນຖານະຜູ້ທີ່ສົມຄວນໄດ້ຮັບຄວາມຢຳເກງ ແລະ ຄວນໄດ້ຮັບການນະມັດສະການ, ຈະບໍ່ມີຜູ້ໃດຂາບໄຫວ້ຮູບເຄົາລົບ, ບໍ່ມີຜູ້ປະຕິເສດພຣະເຈົ້າ ແລະ ຈະບໍ່ມີຄົນທີ່ບໍ່ເຊື່ອໃນພຣະອົງ. ການຮັກສາວັນສະບາໂຕເປັນການສະແດງຄວາມຈົງຮັກພັກດີຕໍ່ພຣະເຈົ້າອົງທ່ຽງແທ້, “ຜູ້ໄດ້ສ້າງຟ້າສະຫວັນ, ແຜ່ນດິນໂລກ, ທະເລ ແລະ ບໍ່ນ້ຳພຸທັງຫຼາຍ.” ສະນັ້ນ ຂ່າວສານທີ່ສັ່ງໃຫ້ມະນຸດນະມັດສະການພຣະເຈົ້າ ແລະ ຮັກສາພຣະບັນຍັດຂອງພຣະອົງຈະເນັ້ນເປັນພິເສດໃຫ້ພວກເຂົາຮັກສາພຣະບັນຍັດຂໍ້ທີສີ່. {GC 437.2}

## {GC 438.1}

ທູດສະຫວັນອົງທີສາມໄດ້ຊີ້ໃຫ້ເຫັນກຸ່ມຄົນອີກພວກໜຶ່ງທີ່ແຕກຕ່າງຈາກຜູ້ທີ່ຮັກສາພຣະບັນຍັດຂອງພຣະເຈົ້າ ແລະ ມີຄວາມເຊື່ອໃນພຣະເຢຊູ. ຂ່າວສານນີ້ໄດ້ປະກາດຄຳເຕືອນອັນໜ້າຢ້ານກົວ ກ່ຽວກັບຄວາມເຊື່ອຜິດຂອງພວກເຂົາວ່າ: “ຖ້າຜູ້ໃດຂາບໄຫວ້ສັດຮ້າຍກັບຮູບຈຳລອງຂອງມັນ ແລະ ຮັບເຄື່ອງໝາຍຂອງມັນໄວ້ທີ່ໜ້າຜາກ ຫຼື ທີ່ມືຂອງຕົນ, ພວກເຂົາຈະຕ້ອງດື່ມເຫຼົ້າອະງຸ່ນແຫ່ງຄວາມໂກດຮ້າຍຂອງພຣະເຈົ້າ.” (ພຣະນິມິດ 14:9, 10 LCV). ຖ້າຢາກເຂົ້າໃຈຂໍ້ຄວາມນີ້ ຈະຕ້ອງຕີຄວາມໝາຍສັນຍະລັກເຫຼົ່ານີ້ໃຫ້ຖືກຕ້ອງ. ສັດຮ້າຍ, ຮູບຈຳລອງຂອງມັນ ແລະ ເຄື່ອງໝາຍຂອງມັນນັ້ນແມ່ນໝາຍເຖິງຫຍັງ? {GC 438.1}

## {GC 438.2}

### ເປີດເຜີຍຕົວຕົນຂອງພະຍານາກ

ຄຳພະຍາກອນທີ່ກ່າວເຖິງສັນຍະລັກເຫຼົ່ານີ້ເລີ່ມຕົ້ນຈາກພຣະນິມິດບົດທີ 12 ເຊິ່ງກ່າວເຖິງພະຍານາກທີ່ພະຍາຍາມທຳລາຍພຣະຄຣິສເມື່ອພຣະອົງຊົງບັງເກີດ ແລະ ກ່າວວ່າພະຍານາກນັ້ນຄືຊາຕານ (ເບິ່ງ ພຣະນິມິດ 12:9), ມັນເປັນຜູ້ທີ່ຊັກນຳໃຫ້ກະສັດເຮໂຣດພະຍາຍາມຂ້າພຣະຜູ້ຊ່ວຍໃຫ້ລອດ. ແຕ່ໃນຊ່ວງສະຕະວັດຕົ້ນໆຂອງຄຣິສຕະສັກກະຫຼາດ, ຜູ້ຮັບໃຊ້ທີ່ສຳຄັນທີ່ສຸດຂອງຊາຕານໃນການຕໍ່ສູ້ກັບພຣະຄຣິສ ແລະ ໄພ່ພົນຂອງພຣະອົງຄືອຳນາດຈັກກະພັດໂຣມ ເຊິ່ງໃນເວລານັ້ນການຂາບໄຫວ້ຮູບເຄົາລົບແມ່ນຄວາມເຊື່ອຖືທີ່ສຳຄັນ. ດັ່ງນັ້ນ ເຖິງແມ່ນວ່າຄວາມໝາຍຫຼັກຂອງພະຍານາກແມ່ນຊາຕານ ແຕ່ອີກຄວາມໝາຍໜຶ່ງກໍແມ່ນອຳນາດຈັກກະພັດໂຣມທີ່ຂາບໄຫວ້ຮູບເຄົາລົບ. {GC 438.2}

## {GC 439.1}

ໃນພຣະນິມິດບົດທີ 13:1–10 ໄດ້ບັນລະຍາຍເຖິງສັດຮ້າຍອີກໂຕໜຶ່ງ “ເໝືອນເສືອດາວ” ເຊິ່ງພະຍານາກໄດ້ມອບ “ຣິດເດດ ແລະ ບັນລັງກັບອຳນາດອັນໃຫຍ່ຫຼວງຂອງຕົນແກ່ສັດຮ້າຍນັ້ນ.” ສັນຍະລັກນີ້ ຕາມຄວາມເຊື່ອຂອງຊາວໂປຣແຕັສຕັງສ່ວນໃຫຍ່ໝາຍເຖິງລະບອບສັນຕະປາປາທີ່ໄດ້ຮັບບັນລັງ ແລະ ສິດອຳນາດທີ່ເຄີຍເປັນຂອງຈັກກະພັດໂຣມໃນສະໄໝບູຮານ. ພຣະຄຳພີກ່າວເຖິງສັດທີ່ຄ້າຍຄືເສືອດາວນີ້ວ່າ: “ພຣະເຈົ້າຊົງອະນຸຍາດໃຫ້ສັດນັ້ນມີປາກ ເວົ້າຄຳຈອງຫອງ ແລະ ໝິ່ນປະໝາດ…ມັນອ້າປາກເລີ່ມກ່າວຄຳໝິ່ນປະໝາດຕໍ່ພຣະເຈົ້າ ຕໍ່ພຣະນາມຂອງພຣະອົງ ຕໍ່ທີ່ສະຖິດຂອງພຣະອົງ ແລະ ຕໍ່ບັນດາຜູ້ທີ່ຢູ່ເທິງສະຫວັນທັງໝົດ. ແລະ ໄດ້ຊົງໃຫ້ມັນສູ້ຮົບກັບບັນດາໄພ່ພົນຂອງພຣະເຈົ້າ ແລະ ຊະນະພວກເຂົາ ຍັງຊົງປະທານໃຫ້ມັນມີອຳນາດເໜືອທຸກຕະກຸນ, ທຸກຊົນຊາດ, ທຸກພາສາ ແລະ ທຸກປະເທດ.” ຄຳພະຍາກອນນີ້ຄ້າຍຄືກັນກັບຄຳບັນລະຍາຍກ່ຽວກັບເຂົານ້ອຍໆໃນພຣະທຳດານີເອນບົດທີ 7, ເຊິ່ງຊີ້ໄປເຖິງລະບອບສັນຕະປາປາຢ່າງບໍ່ມີຂໍ້ສົງໄສ. {GC 439.1}

## {GC 439.2}

“ຊົງໃຫ້ມັນມີອຳນາດເຮັດຢ່າງນັ້ນຕະຫຼອດສີ່ສິບສອງເດືອນ.” ຜູ້ເຜີຍພຣະທຳຍັງກ່າວວ່າ: “ຫົວໜຶ່ງໃນບັນດາຫົວຂອງສັດຮ້າຍ ເບິ່ງເໝືອນກັບວ່າ ຖືກຟັນເຖິງແກ່ຄວາມຕາຍແລ້ວ” ແລະ ຍັງກ່າວອີກວ່າ “ຖ້າຜູ້ໃດຈະກວາດເອົາຄົນໄປເປັນທາດ ຜູ້ນັ້ນຕ້ອງເຂົ້າເປັນທາດເອງ; ຖ້າຜູ້ໃດຈະຟັນຂ້າດ້ວຍດາບ ຜູ້ນັ້ນຕ້ອງຖືກຟັນຂ້າດ້ວຍດາບ.” (ສະບັບລາວບູຮານ). ສີ່ສິບສອງເດືອນນັ້ນແມ່ນໄລຍະເວລາດຽວກັນກັບ “ໜຶ່ງວາລະ ສອງວາລະ ກັບເຄິ່ງວາລະ[^1],” ສາມປີເຄິ່ງ ແລະ 1,260 ວັນ ຕາມທີ່ກ່າວໄວ້ໃນພຣະທຳດານີເອນບົດທີ 7. ນີ້ແມ່ນໄລຍະເວລາທີ່ລະບອບສັນຕະປາປາກົດຂີ່ຂົ່ມເຫັງໄພ່ພົນຂອງພຣະເຈົ້າ. ດັ່ງທີ່ໄດ້ອະທິບາຍໄວ້ໃນບົດກ່ອນໜ້ານີ້ ໄລຍະເວລາດັ່ງກ່າວເລີ່ມຕົ້ນເມື່ອສັນຕະປາປາຂຶ້ນສູ່ອຳນາດໃນປີ ຄ.ສ. 538 ແລະ ສິ້ນສຸດລົງໃນປີ 1798. ໃນເວລານັ້ນ ກອງທັບຝຣັ່ງໄດ້ຈັບສັນຕະປາປາໄປເປັນຊະເລີຍ, ລະບອບສັນຕະປາປາໄດ້ຮັບບາດແຜເໝືອນຕາຍ ແລະ ຄຳພະຍາກອນກໍສຳເລັດທີ່ກ່າວວ່າ “ຖ້າຜູ້ໃດຈະກວາດເອົາຄົນໄປເປັນທາດ ຜູ້ນັ້ນຕ້ອງເຂົ້າເປັນທາດເອງ.” {GC 439.2}

[^1]: ດານີເອນ 7:25 TKJV

## {GC 439.3}

### ອຳນາດໃໝ່ປາກົດຕົວ

ໃນຕອນນີ້ມີສັນຍະລັກອີກອັນໜຶ່ງປາກົດຂຶ້ນ. ຜູ້ເຜີຍພຣະທຳກ່າວວ່າ: “ແລ້ວຂ້າພະເຈົ້າໄດ້ເຫັນສັດຮ້າຍໂຕທີສອງຂຶ້ນມາຈາກແຜ່ນດິນໂລກ. ມັນມີສອງເຂົາເໝືອນເຂົາແກະນ້ອຍ.” (ພຣະນິມິດ 13:11 LCV). ທັງຮູບລັກສະນະ ແລະ ວິທີປາກົດຕົວຂອງສັດຮ້າຍໂຕນີ້ຊີ້ບອກວ່າປະເທດທີ່ເກີດຂຶ້ນຕາມສັນຍະລັກດັ່ງກ່າວແມ່ນແຕກຕ່າງຈາກປະເທດທີ່ເປັນໄປຕາມສັນຍະລັກອື່ນກ່ອນໜ້ານີ້. ຜູ້ເຜີຍພຣະທຳດານີເອນເຫັນບັນດາມະຫາອານາຈັກທີ່ປົກຄອງໂລກໃນຮູບແບບສັນຍະລັກຂອງສັດຮ້າຍກິນຊີ້ນ ເຊິ່ງປາກົດຂຶ້ນເມື່ອ “ລົມທັງສີ່ຂອງຟ້າສະຫວັນກະພືທະເລໃຫຍ່ຈົນປັ່ນປ່ວນ.” (ດານີເອນ 7:2 NTV). ໃນພຣະນິມິດບົດທີ 17 ທູດສະຫວັນໄດ້ອະທິບາຍວ່າ ນ້ຳໝາຍເຖິງ “ບັນດາປະຊາຊົນ, ມວນຊົນ, ປະຊາຊາດ ແລະ ພາສາຕ່າງໆ.” (ພຣະນິມິດ 17:15 LCV). ສ່ວນລົມນັ້ນເປັນສັນຍະລັກຂອງຄວາມປັ່ນປ່ວນ. ລົມທັງສີ່ທິດທີ່ພັດເຂົ້າໃສ່ທະເລໃຫຍ່ຈຶ່ງໝາຍເຖິງເຫດການອັນໜ້າຢ້ານກົວຂອງການຢຶດຄອງ ແລະ ການປະຕິວັດທີ່ເຮັດໃຫ້ບັນດາອານາຈັກໄດ້ຂຶ້ນມາມີອຳນາດ. {GC 439.3}

## {GC 440.1}

ແຕ່ສັດຮ້າຍທີ່ມີເຂົາເໝືອນແກະນ້ອຍນັ້ນ “ຂຶ້ນມາຈາກແຜ່ນດິນໂລກ” (ພຣະນິມິດ 13:11 LCV) ແທນທີ່ຈະໂຄ່ນລົ້ມອຳນາດອື່ນເພື່ອກໍ່ຕັ້ງຖານອຳນາດຂອງຕົນ. ສັນຍະລັກນີ້ໝາຍເຖິງປະເທດໜຶ່ງທີ່ຈະເກີດຂຶ້ນໃນດິນແດນທີ່ວ່າງເປົ່າ ແລະ ຈະເລີນເຕີບໂຕຂຶ້ນຢ່າງຊ້າໆດ້ວຍສັນຕິ. ສະນັ້ນ ມັນຈຶ່ງບໍ່ສາມາດເກີດຂຶ້ນໃນທ່າມກາງບັນດາປະເທດທີ່ແອອັດ ແລະ ແກ່ງແຍ້ງກັນໃນເອີຣົບ ອັນປຽບເໝືອນທະເລທີ່ປັ່ນປ່ວນດ້ວຍ “ບັນດາປະຊາຊົນ, ມວນຊົນ, ປະຊາຊາດ ແລະ ພາສາຕ່າງໆ.” (ພຣະນິມິດ 17:15 LCV). ປະເທດນີ້ຕ້ອງເກີດຂຶ້ນໃນທະວີບຕາເວັນຕົກ. {GC 440.1}

## {GC 440.2}

ປະເທດໃດໃນທະວີບອາເມຣິກາທີ່ກຳລັງກ້າວຂຶ້ນສູ່ອຳນາດໃນປີ 1798 ແລະ ສົ່ງສັນຍານເຖິງຄວາມເຂັ້ມແຂງອັນຍິ່ງໃຫຍ່ໃນອະນາຄົດ ຈົນດຶງດູດສາຍຕາຂອງຊາວໂລກ? ຄວາມໝາຍຂອງສັນຍະລັກນີ້ບໍ່ມີຂໍ້ສົງໄສ. ມີພຽງປະເທດດຽວເທົ່ານັ້ນທີ່ກົງກັບລາຍລະອຽດຂອງຄຳພະຍາກອນນີ້; ມັນຊີ້ບອກຢ່າງຈະແຈ້ງເຖິງປະເທດສະຫະລັດອາເມຣິກາ. ຫຼາຍຕໍ່ຫຼາຍເທື່ອ ນັກປາໄສ ແລະ ນັກປະຫວັດສາດໄດ້ນຳໃຊ້ແນວຄິດ ແລະ ເກືອບຈະແມ່ນຄຳເວົ້າດຽວກັນກັບຜູ້ຂຽນພຣະຄຳພີໂດຍບໍ່ຮູ້ຕົວ ໃນການອະທິບາຍເຖິງການເກີດຂຶ້ນ ແລະ ການເຕີບໃຫຍ່ຂອງປະເທດນີ້. ສັດຮ້າຍນັ້ນ “ຂຶ້ນມາຈາກແຜ່ນດິນໂລກ” ແລະ ຕາມທີ່ນັກແປພຣະຄຳພີອະທິບາຍ, ຄຳວ່າ “ຂຶ້ນມາ” ໃນພາສາເດີມແປວ່າ ‘ເຕີບໂຕ ຫຼື ແຕກງອກຂຶ້ນຄືກັບຕົ້ນໄມ້.’ ນອກຈາກນັ້ນ ຕາມທີ່ພວກເຮົາໄດ້ເຫັນແລ້ວ ປະເທດນີ້ຕ້ອງເກີດຂຶ້ນໃນດິນແດນທີ່ບໍ່ເຄີຍມີຜູ້ຄອບຄອງມາກ່ອນ. ນັກຂຽນທີ່ມີຊື່ສຽງຄົນໜຶ່ງໄດ້ອະທິບາຍເຖິງການເກີດຂຶ້ນຂອງສະຫະລັດອາເມຣິກາໂດຍກ່າວວ່າ: “*ຄວາມເລິກລັບຂອງການປາກົດຂຶ້ນຈາກຄວາມຫວ່າງເປົ່າ*…ຄືກັບ*ແກ່ນພືດທີ່ງຽບສະຫງົບ* ພວກເຮົາເຕີບໃຫຍ່ກາຍເປັນມະຫາອຳນາດ.” (ຈີ. ເອ. ທາວເຊັນ, ‘ໂລກໃໝ່ປຽບທຽບກັບໂລກເກົ່າ,’ ໜ້າ 462.) ວາລະສານຂອງເອີຣົບສະບັບໜຶ່ງໃນປີ 1850 ໄດ້ກ່າວເຖິງສະຫະລັດວ່າ ເປັນມະຫາອຳນາດທີ່ໜ້າອັດສະຈັນ ເຊິ່ງກຳລັງ ‘ກ້າວຂຶ້ນມາ’ ແລະ ‘ທ່າມກາງຄວາມສະຫງົບຂອງແຜ່ນດິນໂລກ ກຳລັງເພີ່ມພູນອຳນາດ ແລະ ຄວາມພາກພູມໃຈຂຶ້ນທຸກມື້ທຸກວັນ.’ (ເດີ ດັບລິນ ເນຊັນ). ເອດເວີດ ເອເວີເຣັດ ໄດ້ກ່າວໃນຄຳປາໄສກ່ຽວກັບກຸ່ມປິນກຣິມທີ່ຊ່ວຍກັນກໍ່ຕັ້ງປະເທດອາເມຣິກາວ່າ: “ພວກເພິ່ນຊອກຫາບ່ອນທີ່ສະຫງົບ, ບໍ່ເປັນໄພຍ້ອນບໍ່ມີຄົນຮູ້ຈັກ ແລະ ປອດໄພຍ້ອນຢູ່ຫ່າງໄກ, ບ່ອນທີ່ຄຣິສຕະຈັກນ້ອຍໆແຫ່ງເມືອງເລເດັນຈະໄດ້ຮັບເສລີພາບທາງຈິດສຳນຶກບໍ? ຈົ່ງເບິ່ງດິນແດນອັນ*ກວ້າງໃຫຍ່*ທີ່ພວກເພິ່ນໄດ້*ຢຶດຄອງດ້ວຍສັນຕິວິທີ*…ພວກເພິ່ນໄດ້ຊູທຸງແຫ່ງໄມ້ກາງແຂນຂຶ້ນ!” (ຄຳປາໄສທີ່ເມືອງພລີມັດ, ລັດແມັສຊາຊູເສັດ, 22 ທັນວາ 1824, ໜ້າ 11). {GC 440.2}

## {GC 441.1}

“ມັນມີສອງເຂົາເໝືອນເຂົາແກະນ້ອຍ.” (ພຣະນິມິດ 13:11 LCV). ເຂົາທີ່ເໝືອນແກະນ້ອຍນັ້ນໝາຍເຖິງຊາດທີ່ເກີດໃໝ່, ຄວາມບໍຣິສຸດ ແລະ ຄວາມອ່ອນໂຍນ, ເຊິ່ງກົງກັບລັກສະນະຂອງປະເທດສະຫະລັດອາເມຣິກາ ເມື່ອຜູ້ເຜີຍພຣະທຳໄດ້ເຫັນມັນ “ຂຶ້ນມາ” ໃນປີ 1798. ໃນບັນດາຄຣິສຕຽນກຸ່ມທຳອິດທີ່ໜີໄປອາເມຣິກາເພື່ອຊອກຫາບ່ອນລີ້ໄພຈາກການກົດຂີ່ຂອງກະສັດ ແລະ ການບີບບັງຄັບທາງສາສະໜາຂອງພວກບາດຫຼວງນັ້ນ ມີຫຼາຍຄົນໄດ້ຕັດສິນໃຈສ້າງຕັ້ງລັດຖະບານເທິງພື້ນຖານອັນກວ້າງຂວາງແຫ່ງສິດທິບຸກຄົນ ແລະ ເສລີພາບທາງສາສະໜາ. ແນວຄິດຂອງພວກເຂົາໄດ້ປາກົດໃນຄຳປະກາດເອກະລາດ ເຊິ່ງປະກາດຄວາມຈິງອັນຍິ່ງໃຫຍ່ວ່າ “ມະນຸດທຸກຄົນຖືກສ້າງຂຶ້ນມາເທົ່າທຽມກັນ” ແລະ ມີສິດທິອັນບໍ່ອາດພາກໄປໄດ້ໃນ “ຊີວິດ, ເສລີພາບ ແລະ ການຊອກຫາຄວາມສຸກ.” ລັດຖະທຳມະນູນຍັງໄດ້ຮັບປະກັນສິດທິໃນການປົກຄອງຕົນເອງຂອງປະຊາຊົນ ໂດຍກຳນົດໃຫ້ຜູ້ຕາງໜ້າທີ່ຖືກເລືອກຕັ້ງຈາກປະຊາຊົນເປັນຜູ້ອອກກົດໝາຍ ແລະ ບໍລິຫານປະເທດ. ເສລີພາບໃນການນັບຖືສາສະໜາກໍໄດ້ຖືກຮັບຮອງ, ທຸກຄົນມີສິດນະມັດສະການພຣະເຈົ້າຕາມຄວາມເຊື່ອຂອງຕົນ. ຫຼັກການຂອງລະບອບສາທາລະນະລັດ ແລະ ນິກາຍໂປຣແຕັສຕັງໄດ້ກາຍເປັນເສົາຄ້ຳຂອງຊາດ. ຫຼັກການເຫຼົ່ານີ້ເປັນເຄັດລັບແຫ່ງອຳນາດ ແລະ ຄວາມຈະເລີນຮຸ່ງເຮືອງຂອງມັນ. ຜູ້ທີ່ຖືກກົດຂີ່ຂົ່ມເຫັງເພາະຄວາມເຊື່ອຂອງຕົນທົ່ວໂລກ ຕ່າງກໍຫັນມາເບິ່ງແຜ່ນດິນນີ້ດ້ວຍຄວາມສົນໃຈ ແລະ ຄວາມຫວັງ. ຫຼາຍລ້ານຄົນໄດ້ເດີນທາງມາຕັ້ງຖິ່ນຖານໃນປະເທດນີ້ ແລະ ສະຫະລັດອາເມຣິກາກໍໄດ້ກ້າວຂຶ້ນເປັນໜຶ່ງໃນບັນດາປະເທດທີ່ມີອຳນາດທີ່ສຸດໃນໂລກ. {GC 441.1}

## {GC 441.2}

### ການກະທຳບໍ່ກົງກັບຄຳອ້າງ

ເຖິງຢ່າງໃດກໍຕາມ ສັດຮ້າຍທີ່ມີເຂົາເໝືອນແກະນ້ອຍນັ້ນ “ເວົ້າເໝືອນກັບພະຍານາກ. ມັນເປັນໂຕແທນຂອງການໃຊ້ສິດອຳນາດທັງໝົດຂອງສັດຮ້າຍໂຕທຳອິດ ແລະ ເຮັດໃຫ້ໂລກກັບຄົນທັງຫຼາຍທີ່ຢູ່ໃນແຜ່ນດິນໂລກຂາບໄຫວ້ສັດຮ້າຍໂຕທຳອິດ ເຊິ່ງເຄີຍມີບາດແຜທີ່ເຮັດໃຫ້ເຖິງຕາຍແຕ່ຫາຍດີແລ້ວ…ມັນຫຼອກລວງຄົນທັງຫຼາຍທີ່ຢູ່ໃນແຜ່ນດິນໂລກ. ມັນສັ່ງໃຫ້ພວກເຂົາສ້າງຮູບຈຳລອງຂຶ້ນເພື່ອເປັນກຽດແກ່ສັດຮ້າຍທີ່ຖືກບາດເຈັບດ້ວຍດາບແຕ່ຍັງບໍ່ຕາຍນັ້ນ.” (ພຣະນິມິດ 13:11–14 LCV). {GC 441.2}

## {GC 442.1}

ເຂົາທີ່ມີລັກສະນະຄືແກະນ້ອຍ ແລະ ການເວົ້າເໝືອນພະຍານາກຂອງສັນຍະລັກນີ້ ຊີ້ໃຫ້ເຫັນເຖິງຄວາມຂັດແຍ້ງທີ່ເດັ່ນຊັດລະຫວ່າງຄຳອວດອ້າງ ແລະ ການປະຕິບັດຂອງປະເທດດັ່ງກ່າວ. “ການເວົ້າ” ຂອງປະເທດນີ້ແມ່ນການກະທຳຂອງອຳນາດຝ່າຍນິຕິບັນຍັດ ແລະ ເຈົ້າໜ້າທີ່ຝ່າຍຕຸລາການ. ເມື່ອເປັນເຊັ່ນນີ້ ມັນຈະບິດເບືອນຫຼັກການແຫ່ງເສລີພາບ ແລະ ສັນຕິພາບທີ່ຕົນເຄີຍວາງໄວ້ເປັນພື້ນຖານຂອງນະໂຍບາຍ. ເມື່ອຄຳທຳນວາຍໄດ້ກ່າວວ່າປະເທດນີ້ຈະເວົ້າ “ເໝືອນກັບພະຍານາກ” ແລະ “ໃຊ້ສິດອຳນາດທັງໝົດຂອງສັດຮ້າຍໂຕທຳອິດ” ເປັນການທຳນວາຍຢ່າງຈະແຈ້ງວ່າ ປະເທດດັ່ງກ່າວຈະມີທ່າທີກົດຂີ່ຂົ່ມເຫັງ ແລະ ຈະບໍ່ຍອມຮັບຜູ້ອື່ນ ຄືກັນກັບບັນດາປະເທດທີ່ມີສັນຍະລັກຂອງພະຍານາກ ແລະ ສັດຮ້າຍຄ້າຍເສືອດາວ. ພຣະຄຳພີກ່າວວ່າ ສັດຮ້າຍທີ່ມີເຂົາສອງເຂົາ ຈະ “ເຮັດໃຫ້ໂລກກັບຄົນທັງຫຼາຍທີ່ຢູ່ໃນແຜ່ນດິນໂລກຂາບໄຫວ້ສັດຮ້າຍໂຕທຳອິດ.” ຂໍ້ນີ້ຊີ້ໃຫ້ເຫັນວ່າປະເທດດັ່ງກ່າວຈະໃຊ້ອຳນາດບັງຄັບໃຫ້ມີການປະຕິບັດໃນລັກສະນະທີ່ເປັນການຍອມຢູ່ໃຕ້ອຳນາດຂອງລະບອບສັນຕະປາປາ. {GC 442.1}

## {GC 442.2}

ການກະທຳເຊັ່ນນັ້ນຈະຂັດກັບຫຼັກການປົກຄອງຂອງສະຫະລັດ, ຂັດກັບລັກສະນະພື້ນຖານຂອງສະຖາບັນປະຊາທິປະໄຕ, ຂັດກັບຄຳປະກາດເອກະລາດທີ່ໄດ້ຮັບການຮັບຮອງຢ່າງໜັກແໜ້ນ ແລະ ຈິງຈັງ, ແລະ ຂັດກັບລັດຖະທຳມະນູນ. ບັນດາຜູ້ສ້າງຕັ້ງປະເທດມີວິໄສທັດທີ່ຈະປ້ອງກັນບໍ່ໃຫ້ຄຣິສຕະຈັກນຳໃຊ້ອຳນາດລັດ ເຊິ່ງຈະນຳໄປສູ່ຜົນທີ່ຫຼີກລ້ຽງບໍ່ໄດ້ ຄືການບໍ່ຍອມຮັບຄວາມແຕກຕ່າງ ແລະ ການກົດຂີ່ຂົ່ມເຫັງ. ລັດຖະທຳມະນູນກຳນົດໄວ້ວ່າ “ລັດຖະສະພາຈະບໍ່ອອກກົດໝາຍໃດໆກ່ຽວກັບການສະຖາປະນາສາສະໜາ ຫຼື ຫ້າມການປະຕິບັດທາງສາສະໜາຢ່າງເສລີ” ແລະຍັງ “ຫ້າມກຳນົດເງື່ອນໄຂທາງສາສະໜາສຳລັບການດຳລົງຕຳແໜ່ງ ຫຼື ໜ້າທີ່ສາທາລະນະໃດໆໃນສະຫະລັດອາເມຣິກາ.” ການບັງຄັບໃຫ້ມີການປະຕິບັດທາງສາສະໜາໂດຍອຳນາດລັດ ຈະເກີດຂຶ້ນໄດ້ກໍຕໍ່ເມື່ອມີການລະເມີດຫຼັກປະກັນແຫ່ງເສລີພາບຂອງປະເທດຢ່າງຮ້າຍແຮງເທົ່ານັ້ນ. ແຕ່ການກະທຳທີ່ຂັດກັບຫຼັກການນີ້ແມ່ນສິ່ງທີ່ຖືກທຳນວາຍໄວ້ແລ້ວຜ່ານຮູບສັນຍະລັກ. ມັນຄືສັດຮ້າຍທີ່ມີເຂົາຄືແກະນ້ອຍ, ມັນອ້າງວ່າບໍຣິສຸດ, ອ່ອນໂຍນ ແລະ ບໍ່ເປັນອັນຕະລາຍ ແຕ່ປາກົດວ່າມັນເວົ້າຄືພະຍານາກ. {GC 442.2}

## {GC 442.3}

“ມັນສັ່ງໃຫ້ຄົນທັງຫຼາຍທີ່ຢູ່ໃນໂລກສ້າງຮູບຈຳລອງໃຫ້ແກ່ສັດຮ້າຍ.” (ພຣະນິມິດ 13:14 TKJV). ໃນຂໍ້ນີ້ປະຊາຊົນເປັນຜູ້ຖືກບອກໃຫ້ສ້າງຮູບຈຳລອງຂຶ້ນມາ ເຊິ່ງສະແດງໃຫ້ເຫັນເຖິງຮູບແບບການປົກຄອງທີ່ມອບອຳນາດນິຕິບັນຍັດໃຫ້ແກ່ປະຊາຊົນ. ສິ່ງນີ້ເປັນຫຼັກຖານອັນແຈ່ມແຈ້ງທີ່ສຸດວ່າ ສະຫະລັດອາເມຣິກາແມ່ນປະເທດທີ່ຖືກກ່າວເຖິງໃນຄຳພະຍາກອນ. {GC 442.3}

## {GC 443.1}

“ຮູບຈຳລອງໃຫ້ແກ່ສັດຮ້າຍ” ແມ່ນຫຍັງ? ແລະ ມັນຈະຖືກສ້າງຂຶ້ນມາແນວໃດ? ຮູບຈຳລອງນີ້ຖືກສ້າງຂຶ້ນໂດຍສັດຮ້າຍທີ່ມີສອງເຂົາ ແລະ ເປັນຮູບຈຳລອງ*ໃຫ້ແກ່*ສັດໂຕທຳອິດ. ມັນຍັງຖືກເອີ້ນວ່າຮູບຈຳລອງ*ຂອງ*ສັດຮ້າຍ. ສະນັ້ນ ເພື່ອຈະຮູ້ວ່າຮູບຈຳລອງນີ້ເປັນແນວໃດ ແລະ ມັນຈະຖືກສ້າງຂຶ້ນແນວໃດ ພວກເຮົາຕ້ອງສຶກສາລັກສະນະຂອງສັດຮ້າຍເອງ ນັ້ນກໍຄືລະບອບສັນຕະປາປາ. {GC 443.1}

## {GC 443.2}

ເມື່ອຄຣິສຕະຈັກໃນຍຸກເລີ່ມຕົ້ນເສື່ອມລົງ ຍ້ອນການປະຖິ້ມຄວາມລຽບງ່າຍຂອງຂ່າວປະເສີດ ແລະ ການຮັບເອົາພິທີກຳກັບຮີດຄອງຂອງຄົນທີ່ບໍ່ນັບຖືພຣະເຈົ້າ, ຄຣິສຕະຈັກກໍໄດ້ສູນເສຍພຣະວິນຍານ ແລະ ຣິດອຳນາດຂອງພຣະເຈົ້າ. ເພື່ອຈະຄວບຄຸມຈິດສຳນຶກຂອງປະຊາຊົນ ຄຣິສຕະຈັກຈຶ່ງຂໍແຮງສະໜັບສະໜູນຈາກອຳນາດລັດ. ຜົນທີ່ຕາມມາກໍຄືລະບອບສັນຕະປາປາ ເຊິ່ງເປັນຄຣິສຕະຈັກທີ່ຄວບຄຸມອຳນາດລັດ ແລະ ນຳໃຊ້ອຳນາດລັດເພື່ອຈຸດປະສົງຂອງຕົນເອງ ໂດຍສະເພາະແມ່ນການລົງໂທດ ‘ຄົນທີ່ເຊື່ອຄຳສອນນອກຮີດ.’ ຖ້າສະຫະລັດອາເມຣິກາຈະສ້າງຮູບຈຳລອງຂອງສັດຮ້າຍ ສະແດງວ່າອຳນາດທາງສາສະໜາຈະຕ້ອງຄວບຄຸມອຳນາດການປົກຄອງໃຫ້ໄດ້ເສຍກ່ອນ, ຄຣິສຕະຈັກຈຶ່ງຈະສາມາດນຳໃຊ້ອຳນາດລັດເພື່ອບັນລຸຈຸດປະສົງຂອງຕົນ. {GC 443.2}

## {GC 443.3}

ທຸກຄັ້ງທີ່ຄຣິສຕະຈັກໄດ້ອຳນາດຝ່າຍການປົກຄອງ ຄຣິສຕະຈັກກໍໃຊ້ອຳນາດນັ້ນລົງໂທດຜູ້ທີ່ບໍ່ເຫັນພ້ອມກັບຄຳສອນຂອງຕົນ. ຄຣິສຕະຈັກໂປຣແຕັສຕັງທີ່ເຮັດຕາມຮູບແບບຂອງຄຣິສຕະຈັກໂຣມໂດຍການສ້າງພັນທະມິດກັບອຳນາດລັດກໍສະແດງຄວາມປາຖະໜາແບບດຽວກັນທີ່ຈະຈຳກັດເສລີພາບທາງຈິດສຳນຶກ. ຕົວຢ່າງໜຶ່ງແມ່ນການຂົ່ມເຫັງຢ່າງຍາວນານຂອງຄຣິສຕະຈັກແຫ່ງອັງກິດຕໍ່ຜູ້ທີ່ແຍກຕົວອອກຈາກຄຣິສຕະຈັກ. ໃນສະຕະວັດທີ 16 ແລະ 17 ອາຈານສອນສາສະໜາຄຣິສນອກນິກາຍຫຼາຍພັນຄົນຖືກບັງຄັບໃຫ້ໜີຈາກຄຣິສຕະຈັກຂອງຕົນ ແລະ ຫຼາຍຄົນທັງອາຈານ ແລະ ສະມາຊິກຕ້ອງຖືກປັບໃໝ, ຖືກຈຳຄຸກ, ຖືກທໍລະມານ ແລະ ຖືກປະຫານຊີວິດເພາະບໍ່ຍອມປະຖິ້ມຄວາມເຊື່ອ. {GC 443.3}

## {GC 443.4}

ການປະຖິ້ມຄວາມເຊື່ອນັ້ນເອງທີ່ເປັນສາເຫດໃຫ້ຄຣິສຕະຈັກໃນຍຸກເລີ່ມຕົ້ນຊອກຫາແຮງສະໜັບສະໜູນຈາກອຳນາດລັດ ແລະ ການກະທຳນີ້ໄດ້ກຽມທາງໃຫ້ແກ່ການກໍ່ຕັ້ງລະບອບສັນຕະປາປາ ກໍຄືສັດຮ້າຍ. ອາຈານໂປໂລກ່າວວ່າ: “ການກະບົດຈະເກີດຂຶ້ນ ແລະ ຄົນລ່ວງລະເມີດ…[ຈະ] ປາກົດໂຕ” (2 ເທສະໂລນິກ 2:3 LCV). ສະນັ້ນ ການປະຖິ້ມຄວາມເຊື່ອໃນຄຣິສຕະຈັກຈະກຽມທາງໃຫ້ແກ່ຮູບຈຳລອງຂອງສັດຮ້າຍ. {GC 443.4}

## {GC 444.1}

ພຣະຄຳພີກ່າວໄວ້ວ່າ ກ່ອນການສະເດັດມາຂອງອົງພຣະຜູ້ເປັນເຈົ້າ ຈະເກີດການເສື່ອມຖອຍທາງສາສະໜາຄ້າຍຄືກັບສະພາບການໃນສະຕະວັດຕົ້ນໆ. “ແຕ່ຈົ່ງຮູ້ໄວ້ວ່າ: ຈະມີຊ່ວງເວລາທີ່ໂຫດຮ້າຍໃນຍຸກສຸດທ້າຍ. ຄົນທັງຫຼາຍ*ຈະເປັນຄົນຮັກຕົນເອງ*, ເປັນຄົນຮັກເງິນ, ໂອ້ອວດ, ຈອງຫອງ, ປ້ອຍດ່າ, ບໍ່ເຊື່ອຟັງພໍ່ແມ່ຂອງຕົນ, ເນລະຄຸນ, ບໍ່ບໍຣິສຸດ, ປາສະຈາກຄວາມຮັກ, ບໍ່ໃຫ້ອະໄພ, ມັກໃສ່ຮ້າຍປ້າຍສີ, ປາສະຈາກການຄວບຄຸມຕົນເອງ, ຮ້າຍກາດ, *ບໍ່ເປັນຄົນຮັກຄວາມດີ*, ເປັນຄົນທໍລະຍົດ, ໃຈຮ້ອນ, ອວດດີ, ເປັນຄົນ*ຮັກຄວາມສະໜຸກຫຼາຍກວ່າຮັກພຣະເຈົ້າ*, *ຢຶດຖືທາງຂອງພຣະເຈົ້າພຽງເປືອກນອກ* ແຕ່ປະຕິເສດຣິດອຳນາດຂອງພຣະເຈົ້າ.” (2 ຕີໂມທຽວ 3:1–5 LCV). “ພຣະວິນຍານກ່າວໄວ້ຢ່າງຈະແຈ້ງແລ້ວວ່າ ໃນພາຍຫຼັງມາຈະມີບາງຄົນປະຖິ້ມຄວາມເຊື່ອແລ້ວໄປຕິດຕາມວິນຍານຫຼອກລວງ ແລະ ສິ່ງຕ່າງໆ ທີ່ສອນໂດຍພວກຜີມານຮ້າຍ.” (1 ຕີໂມທຽວ 4:1 LCV). ຊາຕານຈະເຄື່ອນໄຫວໂດຍ “ໃຊ້ການສະແດງອຳນາດທຸກຮູບແບບຜ່ານທາງໝາຍສຳຄັນ ແລະ ການອັດສະຈັນ ເຊິ່ງລ້ວນແຕ່ຮັບໃຊ້ຄວາມຕົວະ ແລະ ໃຊ້ຄວາມຊົ່ວຮ້າຍທຸກຢ່າງຫຼອກລວງບັນດາຜູ້ທີ່ກຳລັງຈະຈິບຫາຍ. ພວກເຂົາຈິບຫາຍເພາະພວກເຂົາປະຕິເສດທີ່ຈະຮັກຄວາມຈິງທີ່ນຳໄປສູ່ຄວາມພົ້ນ.” ສະນັ້ນພວກເຂົາຈະຖືກປະຖິ້ມໃຫ້ຫຼົງໄປຕາມການຫຼອກລວງ “ເພື່ອວ່າພວກເຂົາຈະເຊື່ອຄວາມຕົວະ.” (2 ເທສະໂລນິກ 2:9–11 LCV). ເມື່ອສະພາບການປະຕິເສດພຣະເຈົ້າເຖິງລະດັບນີ້ ຜົນທີ່ຕາມມາກໍຈະເປັນເໝືອນດັ່ງໃນສະຕະວັດຕົ້ນໆ. {GC 444.1}

## {GC 444.2}

ຫຼາຍຄົນເຫັນວ່າຄວາມເຊື່ອທີ່ແຕກຕ່າງກັນໃນບັນດາຄຣິສຕະຈັກໂປຣແຕັສຕັງເປັນຫຼັກຖານຢ່າງຈະແຈ້ງວ່າຈະບໍ່ມີການບັງຄັບໃຫ້ທຸກຄົນເຊື່ອແບບດຽວກັນໄດ້. ແຕ່ໃນຫຼາຍປີຜ່ານມາ ບັນດາຄຣິສຕະຈັກໂປຣແຕັສຕັງມີຄວາມມຸ່ງມາດປາຖະໜາທີ່ຈະຮ່ວມກັນເປັນໜຶ່ງດຽວບົນພື້ນຖານຫຼັກຄຳສອນທີ່ເຫັນພ້ອມກັນ ແລະ ຄວາມປາຖະໜານີ້ກໍເພີ່ມຂຶ້ນເລື້ອຍໆ. ເພື່ອໃຫ້ບັນລຸເປົ້າໝາຍນີ້ ພວກເຂົາຈຶ່ງຈຳເປັນຕ້ອງຢຸດການສົນທະນາໃນຫົວຂໍ້ທີ່ຍັງຂັດແຍ້ງກັນຢູ່, ເຖິງແມ່ນວ່າຫົວຂໍ້ເຫຼົ່ານັ້ນຈະສຳຄັນຫຼາຍໃນແງ່ຂອງພຣະຄຳພີກໍຕາມ. {GC 444.2}

## {GC 444.3}

ຊານສ໌ ບີເຊີ ໄດ້ປະກາດໃນຄຳເທດສະໜາປີ 1846 ວ່າ ບັນດາຜູ້ຮັບໃຊ້ຂອງ “ນິກາຍໂປຣແຕັສຕັງທີ່ເຊື່ອໃນຂ່າວປະເສີດ” ບໍ່ພຽງແຕ່ “ຖືກສ້າງຕັ້ງຂຶ້ນພາຍໃຕ້ແຮງກົດດັນຈາກຄວາມຢ້ານກົວຂອງມະນຸດເທົ່ານັ້ນ, ແຕ່ພວກເຂົາຍັງດຳເນີນຊີວິດ ແລະ ເຄື່ອນໄຫວຢູ່ໃນສະພາບທີ່ເສື່ອມຊາມຢ່າງຮຸນແຮງ. ທຸກໆຊົ່ວໂມງພວກຜູ້ຮັບໃຊ້ ກໍອ່ອນຂໍ້ຕໍ່ສິ່ງທີ່ຕ່ຳຊ້າໃນຕົວເອງເພື່ອປົກປິດຄວາມຈິງ ແລະ ກົ້ມຂາບຕໍ່ອຳນາດຂອງການປະຖິ້ມຄວາມເຊື່ອ. ບໍ່ແມ່ນສິ່ງນີ້ບໍທີ່ເກີດຂຶ້ນກັບຄຣິສຕະຈັກໂຣມ? ພວກເຮົາກຳລັງດຳເນີນຊີວິດຄືກັບພວກເຂົາອີກບໍ່ແມ່ນບໍ? ແລ້ວພວກເຮົາເຫັນຫຍັງຢູ່ເບື້ອງໜ້າ? ຈະມີການຈັດສະພາໃຫຍ່ອີກແລ້ວ ແລະ ການປະຊຸມຄຣິສຕຽນທົ່ວໂລກ! ແລະ ຈະມີພັນທະມິດລະຫວ່າງຄຣິສຕະຈັກທີ່ເຊື່ອໃນຂ່າວປະເສີດ ແລະ ການຕັ້ງຫຼັກຂໍ້ເຊື່ອສາກົນເກີດຂຶ້ນ!” (ຄຳເທດສະໜາເລື່ອງ “ພຣະຄຳພີເປັນຫຼັກຄວາມເຊື່ອທີ່ພຽງພໍ” ທີ່ເມືອງຟອດເວນ, ລັດອິນດີອານາ, ວັນທີ 22 ກຸມພາ 1846). ເມື່ອເປົ້າໝາຍນີ້ສຳເລັດແລ້ວ ການບີບບັງຄັບກໍຈະຕາມມາໃນບໍ່ຊ້າ ເພື່ອຮັກສາຄວາມເປັນອັນໜຶ່ງອັນດຽວກັນ. {GC 444.3}

## {GC 445.1}

ເມື່ອບັນດາຄຣິສຕະຈັກຊັ້ນນຳໃນສະຫະລັດອາເມຣິກາຮ່ວມເປັນອັນໜຶ່ງອັນດຽວກັນໃນຫຼັກຄຳສອນທີ່ພວກເຂົາເຫັນດີນຳກັນ ແລະ ກົດດັນລັດຖະບານໃຫ້ບັງຄັບປະຊາຊົນໃຫ້ປະຕິບັດຕາມກົດລະບຽບຂອງຄຣິສຕະຈັກ ແລະ ສະໜັບສະໜູນສະຖາບັນຂອງພວກເຂົາ, ເມື່ອນັ້ນນິກາຍໂປຣແຕັສຕັງໃນອາເມຣິກາຈະສ້າງຮູບຈຳລອງຂອງລະບອບສັນຕະປາປາສຳເລັດ ແລະ ການລົງໂທດໂດຍອຳນາດລັດຕໍ່ຜູ້ທີ່ມີຄວາມເຊື່ອແຕກຕ່າງກໍຈະເກີດຂຶ້ນຢ່າງຫຼີກລ້ຽງບໍ່ໄດ້. {GC 445.1}

## {GC 445.2}

### ສັດຮ້າຍ ແລະ ຮູບຈຳລອງຂອງມັນ

ສັດຮ້າຍທີ່ມີສອງເຂົາ “ບັງຄັບທຸກຄົນທັງຜູ້ໃຫຍ່ ແລະ ຜູ້ນ້ອຍ, ຄົນຮັ່ງມີ ແລະ ຄົນຍາກຈົນ, ຂ້າທາດ ຫຼື ອິດສະຫຼະ ໃຫ້ຮັບເຄື່ອງໝາຍໄວ້ທີ່ມືຂວາ ຫຼື ທີ່ໜ້າຜາກຂອງພວກເຂົາ, ເພື່ອບໍ່ໃຫ້ຜູ້ໃດເຮັດການຊື້ ຫຼື ຂາຍໄດ້ ເວັ້ນໄວ້ແຕ່ພວກເຂົາຈະມີເຄື່ອງໝາຍ, ເຊິ່ງເປັນຊື່ຂອງສັດຮ້າຍ ຫຼື ໂຕເລກປະຈຳຊື່ຂອງສັດຮ້າຍນັ້ນ.” (ພຣະນິມິດ 13:16, 17 LCV). ທູດສະຫວັນອົງທີສາມເຕືອນວ່າ: “ຖ້າຜູ້ໃດຂາບໄຫວ້ສັດຮ້າຍກັບຮູບຈຳລອງຂອງມັນ ແລະ ຮັບເຄື່ອງໝາຍຂອງມັນໄວ້ທີ່ໜ້າຜາກ ຫຼື ທີ່ມືຂອງຕົນ, ພວກເຂົາຈະຕ້ອງດື່ມເຫຼົ້າອະງຸ່ນແຫ່ງຄວາມໂກດຮ້າຍຂອງພຣະເຈົ້າ.” (ພຣະນິມິດ 14:9–10 LCV). “ສັດຮ້າຍ” ທີ່ກ່າວເຖິງໃນຂໍ້ຄວາມນີ້ ໝາຍເຖິງສັດໂຕທຳອິດທີ່ຄ້າຍຄືເສືອດາວໃນພຣະນິມິດບົດທີ 13 ເຊິ່ງສັດຮ້າຍທີ່ມີເຂົາສອງເຂົາຈະບັງຄັບໃຫ້ຜູ້ຄົນນະມັດສະການ, ສັດໂຕທຳອິດນັ້ນກໍຄືລະບອບສັນຕະປາປານັ້ນເອງ. “ຮູບຈຳລອງຂອງສັດຮ້າຍ” ໝາຍເຖິງສິ່ງທີ່ຈະເກີດຂຶ້ນເມື່ອນິກາຍໂປຣແຕັສຕັງປະຖິ້ມຄວາມເຊື່ອ ແລ້ວໄປຂໍໃຫ້ອຳນາດຝ່າຍປົກຄອງບັງຄັບປະຊາຊົນໃຫ້ປະຕິບັດຕາມຫຼັກຄຳສອນຂອງພວກເຂົາ. ສ່ວນຄວາມໝາຍຂອງ “ເຄື່ອງໝາຍຂອງສັດຮ້າຍ” ນັ້ນ ຈະໄດ້ອະທິບາຍໃນພາຍຫຼັງ. {GC 445.2}

## {GC 445.3}

ຫຼັງຈາກຄຳເຕືອນກ່ຽວກັບການນະມັດສະການສັດຮ້າຍ ແລະ ຮູບຈຳລອງຂອງມັນແລ້ວ, ຄຳພະຍາກອນໄດ້ກ່າວວ່າ: “ໃນເລື່ອງນີ້ພວກໄພ່ພົນຂອງພຣະເຈົ້າ ຄືຜູ້ທີ່ຮັກສາກົດບັນຍັດຂອງພຣະເຈົ້າ ແລະ ຄວາມເຊື່ອຝ່າຍພຣະເຢຊູເຈົ້າ ກໍຕ້ອງໃຊ້ຄວາມພຽນອົດທົນ.” (ພຣະນິມິດ 14:12). ສອງຝ່າຍຕໍ່ໄປນີ້ຢູ່ຝ່າຍກົງກັນຂ້າມກັນ: ຝ່າຍທີໜຶ່ງແມ່ນຜູ້ທີ່ຮັກສາພຣະບັນຍັດຂອງພຣະເຈົ້າ, ອີກຝ່າຍໜຶ່ງແມ່ນຜູ້ທີ່ນະມັດສະການສັດຮ້າຍກັບຮູບຈຳລອງຂອງມັນ ແລະ ຮັບເອົາເຄື່ອງໝາຍຂອງມັນ. ສະນັ້ນ ການຮັກສາພຣະບັນຍັດຂອງພຣະເຈົ້າ ແລະ ການລະເມີດພຣະບັນຍັດຂອງພຣະອົງ ຈະເປັນເຄື່ອງໝາຍແຍກຜູ້ນະມັດສະການພຣະເຈົ້າອອກຈາກຜູ້ນະມັດສະການສັດຮ້າຍ. {GC 445.3}

## {GC 446.1}

ລັກສະນະພິເສດຂອງສັດຮ້າຍ ແລະ ຮູບຈຳລອງຂອງມັນ ແມ່ນການລະເມີດພຣະບັນຍັດຂອງພຣະເຈົ້າ. ດານີເອນກ່າວເຖິງເຂົານ້ອຍໆ ເຊິ່ງໝາຍເຖິງລະບອບສັນຕະປາປາວ່າ: “ເພິ່ນຈະພະຍາຍາມປ່ຽນແປງກົດໝາຍ ແລະ ວັນສະຫຼອງຕ່າງໆທາງສາສະໜາ.” (ດານີເອນ 7:25). ອັກຄະສາວົກໂປໂລເອີ້ນອຳນາດດຽວກັນນີ້ວ່າ “ຄົນແຫ່ງການບາບ” ທີ່ຈະຍົກຕົນເອງຂຶ້ນເໜືອພຣະເຈົ້າ. (2 ເທສະໂລນິກ 2:3 TKJV). ຄຳພະຍາກອນທັງສອງນີ້ສົ່ງເສີມເຊິ່ງກັນແລະກັນ. ລະບອບສັນຕະປາປາສາມາດຍົກຕົນເອງຂຶ້ນເໜືອພຣະເຈົ້າໄດ້ກໍດ້ວຍການປ່ຽນແປງພຣະບັນຍັດຂອງພຣະເຈົ້າເທົ່ານັ້ນ. ຜູ້ໃດທີ່ເຂົ້າໃຈແລ້ວ ແຕ່ຍັງຖືຮັກສາຕາມທີ່ລະບອບສັນຕະປາປາປ່ຽນແປງນັ້ນ ກໍເທົ່າກັບໄດ້ຖວາຍກຽດສູງສຸດແກ່ອຳນາດທີ່ປ່ຽນແປງພຣະບັນຍັດດັ່ງກ່າວ. ການກະທຳເຊັ່ນນີ້ເປັນການສະແດງຄວາມຈົງຮັກພັກດີຕໍ່ສັນຕະປາປາແທນພຣະເຈົ້າ. {GC 446.1}

## {GC 446.2}

ລະບອບສັນຕະປາປາໄດ້ພະຍາຍາມປ່ຽນແປງພຣະບັນຍັດຂອງພຣະເຈົ້າ. ພຣະບັນຍັດຂໍ້ທີສອງ ທີ່ຫ້າມການຂາບໄຫວ້ຮູບເຄົາລົບ ໄດ້ຖືກຕັດອອກຈາກພຣະບັນຍັດ ແລະ ພຣະບັນຍັດຂໍ້ທີສີ່ກໍຖືກປ່ຽນແປງໃຫ້ຖືວັນທຳອິດເປັນວັນສະບາໂຕແທນວັນທີເຈັດ. ແຕ່ຝ່າຍຄາໂຕລິກອ້າງວ່າ ທີ່ຕັດພຣະບັນຍັດຂໍ້ທີສອງອອກກໍເພາະບໍ່ຈຳເປັນ ໂດຍເວົ້າວ່າມັນລວມຢູ່ໃນຂໍ້ທີໜຶ່ງແລ້ວ. ພວກເຂົາພຽງແຕ່ຮັກສາພຣະບັນຍັດໄວ້ຕາມພຣະປະສົງອັນແທ້ຈິງຂອງພຣະເຈົ້າ ແລະ ອ້າງວ່ານີ້ບໍ່ແມ່ນການປ່ຽນແປງທີ່ຜູ້ເຜີຍພຣະທຳໄດ້ທຳນວາຍໄວ້. ຢ່າງໃດກໍຕາມ, ຜູ້ເຜີຍພຣະທຳກ່າວເຖິງການຕັ້ງໃຈປ່ຽນແປງດັ່ງກ່າວວ່າ: ເພິ່ນ “ຈະ*ຄິດ*ປ່ຽນວາລະ ແລະ ບົດບັນຍັດ.” (ດານີເອນ 7:25 TH1940). ການປ່ຽນແປງພຣະບັນຍັດຂໍ້ທີສີ່ເປັນໄປຕາມຄຳພະຍາກອນນີ້ຢ່າງແທ້ຈິງທຸກປະການ. ພວກເຂົາອ້າງພຽງແຕ່ສິດອຳນາດຂອງຄຣິສຕະຈັກໃນການປ່ຽນແປງນີ້, ເຊິ່ງໃນເລື່ອງດັ່ງກ່າວ ລະບອບສັນຕະປາປາຍົກຕົນຂຶ້ນເໜືອພຣະເຈົ້າຢ່າງເປີດເຜີຍ. {GC 446.2}

## {GC 446.3}

ລັກສະນະພິເສດຂອງຜູ້ນະມັດສະການພຣະເຈົ້າໃນຍຸກສຸດທ້າຍແມ່ນການຖືຮັກສາພຣະບັນຍັດຂໍ້ທີສີ່ ເພາະມັນເປັນເຄື່ອງໝາຍແຫ່ງຣິດທານຸພາບຂອງພຣະອົງໃນການຊົງສ້າງ ແລະ ເປັນສິ່ງທີ່ຢືນຢັນວ່າພຣະອົງຊົງສົມຄວນຈະໄດ້ຮັບຄວາມຢຳເກງ ແລະ ການນະມັດສະການຈາກມະນຸດ. ສ່ວນຜູ້ນະມັດສະການສັດຮ້າຍຈະເປັນທີ່ຮູ້ຈັກຈາກຄວາມພະຍາຍາມທີ່ຈະທຳລາຍອະນຸສອນຂອງພຣະຜູ້ສ້າງເພື່ອຍົກຍ້ອງວັນທີ່ຄຣິສຕະຈັກໂຣມຕັ້ງຂຶ້ນ. ເລີ່ມຕົ້ນ ລະບອບສັນຕະປາປາໄດ້ອ້າງສິດອຳນາດຢ່າງຈອງຫອງໃນການສົ່ງເສີມການຖືວັນອາທິດ.[^2] ການນຳໃຊ້ອຳນາດລັດຄັ້ງທຳອິດຂອງພວກເຂົາແມ່ນເພື່ອບັງຄັບການຖືວັນອາທິດໃນຖານະ ‘ວັນຂອງອົງພຣະຜູ້ເປັນເຈົ້າ.’ ແຕ່ພຣະຄຳພີຊີ້ໃຫ້ເຫັນວ່າວັນທີເຈັດເປັນວັນຂອງອົງພຣະຜູ້ເປັນເຈົ້າ ບໍ່ແມ່ນວັນທີໜຶ່ງ. ພຣະຄຣິສຊົງກ່າວວ່າ: “ບຸດມະນຸດຈຶ່ງເປັນອົງພຣະຜູ້ເປັນເຈົ້າຂອງວັນສະບາໂຕ.” ພຣະບັນຍັດຂໍ້ທີສີ່ກ່າວວ່າ: “ວັນທີເຈັດ ເປັນວັນສະບາໂຕຂອງພຣະເຈົ້າຢາເວ ພຣະເຈົ້າຂອງເຈົ້າ.” ແລະ ອົງພຣະຜູ້ເປັນເຈົ້າຍັງໄດ້ເອີ້ນວັນນັ້ນຜ່ານຜູ້ເຜີຍພຣະທຳເອຊາຢາວ່າ: “ວັນສັກສິດຂອງພຣະເຈົ້າຢາເວ.” (ມາຣະໂກ 2:28 LCV; ອົບພຍົບ 20:10; ເອຊາຢາ 58:13). {GC 446.3}

[^2]: ເອກະສານສຳຄັນກ່ຽວກັບການຮຽກຮ້ອງສິດອຳນາດສູງສຸດຂອງບັນດາເຈົ້າຄະນະແຫ່ງນະຄອນໂຣມ ສາມາດພົບໄດ້ໃນບົດຂຽນຂອງນັກວິຊາການທັງທີ່ເປັນຄາໂຕລິກ ແລະ ໂປຣແຕັສຕັງ, ລວມທັງເອກະສານປອມແປງທີ່ເອີ້ນວ່າ “ການມອບຖວາຍຂອງຄອນສະຕັນຕິນ” ທີ່ຖືກນຳໃຊ້ເພື່ອສົ່ງເສີມແນວຄວາມຄິດນີ້ໃນສະໄໝເລີ່ມຕົ້ນ.

## {GC 447.1}

ຄຳກ່າວອ້າງທີ່ມັກເວົ້າກັນວ່າ ພຣະຄຣິສຊົງປ່ຽນວັນສະບາໂຕນັ້ນ ໄດ້ຮັບການພິສູດວ່າບໍ່ເປັນຄວາມຈິງດ້ວຍພຣະຄຳຂອງພຣະອົງເອງ. ໃນຄຳເທດສະໜາເທິງພູ ພຣະອົງຊົງກ່າວວ່າ: “ຢ່າຄິດວ່າເຮົາມາເພື່ອລຶບລ້າງກົດບັນຍັດ ຫຼື ໜັງສືຜູ້ທຳນວາຍ; ເຮົາບໍ່ໄດ້ມາລຶບລ້າງກົດບັນຍັດ ແຕ່ມາເພື່ອເຮັດໃຫ້ກົດບັນຍັດນັ້ນສຳເລັດຄົບຖ້ວນ. ເພາະເຮົາບອກພວກເຈົ້າຕາມຄວາມຈິງວ່າ, ຕາບໃດທີ່ສະຫວັນ ແລະ ແຜ່ນດິນໂລກຍັງຕັ້ງຢູ່ ແມ່ນແຕ່ໂຕອັກສອນທີ່ນ້ອຍທີ່ສຸດພຽງໂຕໜຶ່ງ ຫຼື ຈຸດດຽວກໍຈະບໍ່ສູນຫາຍໄປຈາກໜັງສືກົດບັນຍັດ ຈົນກວ່າທຸກສິ່ງຈະສຳເລັດຄົບຖ້ວນ. ເຫດສະນັ້ນ ຖ້າຜູ້ໃດບໍ່ເຊື່ອຟັງບັນດາຄຳສັ່ງຂໍ້ເລັກນ້ອຍທີ່ສຸດ ແລະ ສອນຄົນອື່ນໃຫ້ເຮັດຕາມ, ຜູ້ນັ້ນຈະຖືກເອີ້ນວ່າເປັນຜູ້ເລັກນ້ອຍທີ່ສຸດໃນອານາຈັກສະຫວັນ, ສ່ວນຜູ້ທີ່ປະຕິບັດຕາມກົດບັດຍັດ ແລະ ສັ່ງສອນຄົນອື່ນໃຫ້ປະຕິບັດຕາມຄຳສັ່ງເຫຼົ່ານີ້ ຈະຖືກເອີ້ນວ່າເປັນຜູ້ຍິ່ງໃຫຍ່ໃນອານາຈັກສະຫວັນ.” (ມັດທາຍ 5:17–19 LCV). {GC 447.1}

## {GC 447.2}

### ສິ່ງທີ່ພຣະຄຳພີໃໝ່ບໍ່ໄດ້ສະໜັບສະໜູນ

ພວກໂປຣແຕັສຕັງໂດຍທົ່ວໄປຍອມຮັບວ່າ ພຣະຄຳພີບໍ່ໄດ້ໃຫ້ສິດອຳນາດໃນການປ່ຽນແປງວັນສະບາໂຕ. ເລື່ອງນີ້ໄດ້ຖືກກ່າວໄວ້ຢ່າງຈະແຈ້ງໃນສິ່ງຕີພິມຂອງ “ສະມາຄົມໃບປິວອາເມຣິກັນ” ແລະ “ສະຫະພັນໂຮງຮຽນວັນອາທິດອາເມຣິກັນ.” ໜຶ່ງໃນສິ່ງຕີພິມເຫຼົ່ານີ້ຍອມຮັບວ່າ “ພຣະຄຳພີໃໝ່ບໍ່ໄດ້ກ່າວເຖິງຄຳສັ່ງທີ່ຊັດເຈນກ່ຽວກັບວັນສະບາໂຕ [ວັນອາທິດ, ວັນທີໜຶ່ງຂອງອາທິດ] ຫຼື ກົດລະບຽບທີ່ແນ່ນອນສຳລັບການຖືຮັກສາວັນນັ້ນ.” (ຈອດຈ໌ ເອລຽດ, The Abiding Sabbath, ໜ້າ 184). {GC 447.2}

## {GC 447.3}

ອີກສະບັບໜຶ່ງກ່າວວ່າ: “ຈົນເຖິງການສິ້ນພຣະຊົນຂອງພຣະຄຣິສ ບໍ່ມີການປ່ຽນແປງໃດໆກ່ຽວກັບວັນທີ່ຖືຮັກສາ;” ແລະ “ຕາມທີ່ບັນທຶກໄວ້, [ພວກອັກຄະສາວົກ] ບໍ່ໄດ້…ອອກຄຳສັ່ງຢ່າງຈະແຈ້ງໃຫ້ປະຖິ້ມວັນສະບາໂຕໃນວັນທີເຈັດ ແລະ ໃຫ້ຖືຮັກສາວັນທີໜຶ່ງຂອງອາທິດແທນ.” (ເອ. ອີ. ວາເຟິນ, ວັນຂອງພຣະຜູ້ເປັນເຈົ້າ, ໜ້າ 186–188). {GC 447.3}

## {GC 447.4}

ຊາວຄາໂຕລິກຮັບຮູ້ວ່າການປ່ຽນແປງວັນສະບາໂຕແມ່ນການກະທຳຂອງຄຣິສຕະຈັກຂອງພວກເຂົາ ແລະ ປະກາດວ່າເມື່ອພວກໂປຣແຕັສຕັງຖືວັນອາທິດ ພວກເຂົາກໍກຳລັງຍອມຮັບອຳນາດຂອງຄາໂຕລິກ. ໃນປຶ້ມ “ຄຳສອນຄຣິສຕະສາສະໜາຂອງກາໂຕລິກ” ມີຄຳຖາມວ່າ ຕາມພຣະບັນຍັດຂໍ້ທີສີ່ແມ່ນໃຫ້ຖືຮັກສາມື້ໃດ, ຄຳຕອບມີດັ່ງນີ້: “ໃນສະໄໝພຣະບັນຍັດເກົ່າ, ວັນເສົາເປັນວັນທີ່ຖືກຊຳລະໃຫ້ບໍຣິສຸດ; ແຕ່ຄຣິສຕະຈັກໄດ້ຮັບການສັ່ງສອນຈາກພຣະເຢຊູຄຣິສ ແລະ ການນຳພາໂດຍພຣະວິນຍານຂອງພຣະເຈົ້າ ຈຶ່ງຕັ້ງວັນອາທິດແທນວັນເສົາ; ດັ່ງນັ້ນ ປະຈຸບັນພວກເຮົາຈຶ່ງຖືວັນທີໜຶ່ງບໍ່ແມ່ນວັນທີເຈັດ. ວັນອາທິດຈຶ່ງກາຍເປັນວັນຂອງອົງພຣະຜູ້ເປັນເຈົ້າ.” {GC 447.4}

## {GC 448.1}

ບັນດານັກຂຽນຝ່າຍສັນຕະປາປາໄດ້ອ້າງເຖິງການປ່ຽນວັນສະບາໂຕເປັນວັນອາທິດ ວ່າເປັນເຄື່ອງໝາຍສະແດງສິດອຳນາດຂອງຄຣິສຕະຈັກກາໂຕລິກ ເຊິ່ງພວກໂປຣແຕັສຕັງກໍຍອມຮັບ “ເພາະການຖືຮັກສາວັນອາທິດສະແດງວ່າພວກເຂົາຍອມຮັບສິດອຳນາດຂອງຄຣິສຕະຈັກໃນການກຳນົດວັນສະຫຼອງ ແລະ ສັ່ງໃຫ້ຖືຮັກສາໂດຍຖືວ່າການຝ່າຝືນເປັນຄວາມບາບ.” (ເຮັນຣີ ທູເບີວິນ, “ຫຼັກຄຳສອນຂອງຄຣິສຕຽນໂດຍຫຍໍ້,” ໜ້າ 58). ສະນັ້ນ ການປ່ຽນແປງວັນສະບາໂຕຈຶ່ງບໍ່ແມ່ນສິ່ງອື່ນໃດນອກຈາກເຄື່ອງໝາຍ ຫຼື ສັນຍະລັກແຫ່ງສິດອຳນາດຂອງຄຣິສຕະຈັກໂຣມ ກໍຄື “ເຄື່ອງໝາຍຂອງສັດຮ້າຍ.” {GC 448.1}

## {GC 448.2}

ຄຣິສຕະຈັກໂຣມບໍ່ເຄີຍຍົກເລີກການອ້າງສິດອຳນາດສູງສຸດເໜືອຄຣິສຕະຈັກທົ່ວໂລກ. ເມື່ອຊາວໂລກ ແລະ ບັນດາຄຣິສຕະຈັກໂປຣແຕັສຕັງຍອມຮັບວັນທີ່ຄຣິສຕະຈັກໂຣມຕັ້ງຂຶ້ນ ໃນຂະນະທີ່ພວກເຂົາປະຕິເສດວັນສະບາໂຕຕາມພຣະຄຳພີ ກໍເທົ່າກັບເປັນການຍອມຮັບຂໍ້ອ້າງຂອງຄຣິສຕະຈັກໂຣມ. ພວກເຂົາອາດອ້າງເຖິງຮີດຄອງປະເພນີ ແລະ ຂໍ້ຂຽນຂອງຄຣິສຕຽນໃນສະຕະວັດຕົ້ນໆ ເພື່ອສະໜັບສະໜູນໃນການປ່ຽນແປງນີ້ ແຕ່ການເຮັດແນວນັ້ນກໍເປັນການລະເມີດຕໍ່ຫຼັກການທີ່ແຍກພວກເຂົາອອກຈາກໂຣມ ກໍຄືຫຼັກການທີ່ວ່າ ‘ສາສະໜາໂປຣແຕັສຕັງຢຶດຖືແຕ່ພຣະຄຳພີ່ເທົ່ານັ້ນ.’ ພວກທີ່ສະໜັບສະໜູນສັນຕະປາປາເຫັນຢ່າງຈະແຈ້ງວ່າຝ່າຍໂປຣແຕັສຕັງກຳລັງຫຼອກຕົວເອງໂດຍຕັ້ງໃຈປິດຕາໃສ່ຂໍ້ເທັດຈິງ. ເມື່ອຂະບວນການບັງຄັບໃຫ້ໃຊ້ກົດໝາຍຖືຮັກສາວັນອາທິດໄດ້ຮັບການສະໜັບສະໜູນໃຫ້ເປັນທີ່ນິຍົມຫຼາຍຂຶ້ນ ພວກເຂົາກໍຈະພໍໃຈ ເພາະເຊື່ອໝັ້ນວ່າ ໃນທີ່ສຸດມັນຈະນຳສະມາຊິກນິກາຍໂປຣແຕັສຕັງທັງໝົດທົ່ວໂລກ ໃຫ້ກັບຄືນມາຢູ່ພາຍໃຕ້ທຸງຂອງໂຣມ. {GC 448.2}

## {GC 448.3}

ສະມາຊິກຄຣິສຕະຈັກໂຣມປະກາດວ່າ “ການທີ່ພວກໂປຣແຕັສຕັງຖືຮັກສາວັນອາທິດເປັນການໃຫ້ກຽກຕໍ່ຄຣິສຕະຈັກ [ກາໂຕລິກ] ໂດຍບໍ່ຮູ້ຕົວ.” (ມົງເຊັນເຍີ ເຊກູ, Plain Talk About the Protestantism of Today, ໜ້າ 213). ເມື່ອຄຣິສຕະຈັກໂປຣແຕັສຕັງບັງຄັບໃຫ້ຖືຮັກສາວັນອາທິດ ກໍເທົ່າກັບເປັນການບັງຄັບໃຫ້ນະມັດສະການລະບອບສັນຕະປາປາ ກໍຄືສັດຮ້າຍນັ້ນເອງ. ຜູ້ທີ່ເຂົ້າໃຈພຣະບັນຍັດຂໍ້ທີສີ່ດີແລ້ວ ແຕ່ຍັງເລືອກຖືວັນສະບາໂຕທຽມເທັດແທນວັນສະບາໂຕອັນແທ້ຈິງ ກໍເທົ່າກັບເປັນການຍອມຂຶ້ນຢູ່ກັບອຳນາດທີ່ຕັ້ງວັນນັ້ນຂຶ້ນມາ. ແຕ່ເມື່ອຄຣິສຕະຈັກໃຊ້ອຳນາດລັດບັງຄັບໃຫ້ປະຕິບັດຕາມຄຳສອນທາງສາສະໜາ ກໍເທົ່າກັບເປັນການສ້າງຮູບຈຳລອງຂອງສັດຮ້າຍຂຶ້ນມາ. ດັ່ງນັ້ນ ການບັງຄັບໃຫ້ຖືວັນອາທິດໃນສະຫະລັດອາເມຣິກາຈະເປັນການບັງຄັບໃຫ້ນະມັດສະການສັດຮ້າຍ ແລະ ຮູບຈຳລອງຂອງມັນນັ້ນເອງ. {GC 448.3}

## {GC 449.1}

ຢ່າງໃດກໍຕາມ, ຄຣິສຕຽນໃນຍຸກກ່ອນໆ ໄດ້ຖືວັນອາທິດ ໂດຍເຂົ້າໃຈວ່າພວກເຂົາກຳລັງຖືຮັກສາວັນສະບາໂຕຕາມພຣະຄຳພີ. ໃນປະຈຸບັນກໍຍັງມີຄຣິສຕຽນແທ້ໃນທຸກຄຣິສຕະຈັກ ແມ່ນແຕ່ໃນຄຣິສຕະຈັກໂຣມັນກາໂຕລິກ ທີ່ເຊື່ອດ້ວຍຄວາມຈິງໃຈວ່າວັນອາທິດແມ່ນວັນສະບາໂຕທີ່ພຣະເຈົ້າຊົງກຳນົດໄວ້. ພຣະເຈົ້າຊົງຍອມຮັບຄວາມຈິງໃຈ ແລະ ຄວາມສັດຊື່ຂອງພວກເຂົາທີ່ມີຕໍ່ພຣະອົງ. ແຕ່ເມື່ອມີກົດໝາຍບັງຄັບໃຫ້ຖືວັນອາທິດ ແລະ ຊາວໂລກໄດ້ຮັບຄວາມສະຫວ່າງກ່ຽວກັບໜ້າທີ່ໃນການຮັກສາວັນສະບາໂຕອັນແທ້ຈິງແລ້ວ, ຜູ້ໃດທີ່ລະເມີດພຣະບັນຍັດຂອງພຣະເຈົ້າ ເພື່ອໄປເຊື່ອຟັງຂໍ້ກຳນົດທີ່ມາຈາກຄຣິສຕະຈັກໂຣມ ກໍເທົ່າກັບໃຫ້ກຽດແກ່ລະບອບສັນຕະປາປາຫຼາຍກວ່າພຣະເຈົ້າ. ການກະທຳນີ້ສະແດງຄວາມຈົງຮັກພັກດີຕໍ່ຄຣິສຕະຈັກໂຣມ ແລະ ຕໍ່ອຳນາດທີ່ບັງຄັບໃຊ້ສິ່ງທີ່ຄຣິສຕະຈັກໂຣມຕັ້ງຂຶ້ນ. ນີ້ຄືການນະມັດສະການສັດຮ້າຍ ແລະ ຮູບຈຳລອງຂອງມັນ. ເມື່ອມະນຸດປະຕິເສດສິ່ງທີ່ພຣະເຈົ້າຊົງປະກາດວ່າເປັນເຄື່ອງໝາຍແຫ່ງສິດອຳນາດຂອງພຣະອົງ ແລ້ວໃຫ້ກຽດສິ່ງທີ່ຄຣິສຕະຈັກໂຣມເລືອກເປັນເຄື່ອງໝາຍແຫ່ງອຳນາດຂອງຕົນແທນ, ພວກເຂົາກໍໄດ້ຍອມຮັບເອົາເຄື່ອງໝາຍທີ່ສະແດງຄວາມຈົງຮັກພັກດີຕໍ່ຄຣິສຕະຈັກໂຣມ ກ່າວຄື “ເຄື່ອງໝາຍຂອງສັດຮ້າຍ” ນັ້ນເອງ. ແຕ່ຈະບໍ່ມີຜູ້ໃດໄດ້ຮັບເຄື່ອງໝາຍດັ່ງກ່າວຈົນກວ່າເລື່ອງນີ້ຈະຖືກປະກາດຢ່າງຈະແຈ້ງຕໍ່ປະຊາຊົນ ແລະ ພວກເຂົາຕ້ອງຕັດສິນໃຈເລືອກລະຫວ່າງພຣະບັນຍັດຂອງພຣະເຈົ້າ ແລະ ຄຳສັ່ງຂອງມະນຸດ. ຫຼັງຈາກນັ້ນ ຜູ້ທີ່ຍັງສືບຕໍ່ລະເມີດພຣະບັນຍັດກໍຈະໄດ້ຮັບ “ເຄື່ອງໝາຍຂອງສັດຮ້າຍ.” {GC 449.1}

## {GC 449.2}

### ຄຳເຕືອນຂອງທູດສະຫວັນອົງທີສາມ

ຄຳເຕືອນທີ່ໜ້າຢ້ານກົວທີ່ສຸດທີ່ເຄີຍມີມາເຖິງມະນຸດສະໂລກ ແມ່ນຢູ່ໃນຂ່າວຂອງທູດສະຫວັນອົງທີສາມ. ບາບທີ່ເຮັດໃຫ້ຄວາມໂກດຮ້າຍຂອງພຣະເຈົ້າຖືກຖອກເທລົງມາໂດຍບໍ່ໄດ້ເຈືອປົນກັບຄວາມເມດຕານັ້ນຕ້ອງເປັນບາບທີ່ຮ້າຍແຮງ; ມະນຸດຈະບໍ່ຖືກປະໄວ້ໃຫ້ຢູ່ໃນຄວາມມືດກ່ຽວກັບເລື່ອງອັນສຳຄັນນີ້. ຄຳຕັກເຕືອນຕໍ່ຄວາມບາບນີ້ຈະຕ້ອງຖືກປະກາດໄປທົ່ວໂລກກ່ອນການພິພາກສາລົງໂທດຂອງພຣະເຈົ້າຈະມາເຖິງ ເພື່ອທຸກຄົນຈະໄດ້ຮູ້ເຫດຜົນຂອງການລົງໂທດນັ້ນ ແລະ ມີໂອກາດທີ່ຈະຫຼີກໜີຈາກມັນໄດ້. ຄຳພະຍາກອນກ່າວວ່າທູດສະຫວັນອົງທີໜຶ່ງຈະປະກາດຂ່າວຂອງຕົນແກ່ “ທຸກຊົນຊາດ, ທຸກຊົນເຜົ່າ, ທຸກພາສາ ແລະ ແກ່ທຸກໆຄົນ.” (ພຣະນິມິດ 14:6 LCV). ຄຳເຕືອນຂອງທູດສະຫວັນອົງທີສາມ ເຊິ່ງເປັນສ່ວນໜຶ່ງຂອງຂ່າວທູດສະຫວັນສາມອົງ ກໍຈະຕ້ອງໄດ້ຮັບການປະກາດໃຫ້ແຜ່ກວ້າງອອກໄປບໍ່ໜ້ອຍກວ່າອົງທີໜຶ່ງ. ໃນຄຳພະຍາກອນໄດ້ຂຽນໄວ້ວ່າຂ່າວນີ້ຈະຖືກປະກາດດ້ວຍສຽງອັນດັງໂດຍທູດສະຫວັນທີ່ບິນຢູ່ໃນທ້ອງຟ້າ ແລະ ຈະດຶງດູດຄວາມສົນໃຈຂອງຊາວໂລກທັງປວງ. {GC 449.2}

## {GC 450.1}

ປະເດັນນີ້ຈະແບ່ງແຍກຄຣິສຕຽນທັງປວງອອກເປັນສອງກຸ່ມໃຫຍ່: ກຸ່ມໜຶ່ງແມ່ນຜູ້ທີ່ຮັກສາພຣະບັນຍັດຂອງພຣະເຈົ້າ ແລະ ຄວາມເຊື່ອໃນພຣະເຢຊູ ແລະ ອີກກຸ່ມໜຶ່ງແມ່ນຜູ້ທີ່ບູຊາສັດຮ້າຍກັບຮູບຈຳລອງຂອງມັນ ແລະ ຮັບເອົາເຄື່ອງໝາຍຂອງມັນ. ເຖິງແມ່ນວ່າຄຣິສຕະຈັກ ແລະ ອຳນາດຝ່າຍປົກຄອງຈະຮ່ວມມືກັນບັງຄັບ “ຄົນທັງໝົດ ທັງນ້ອຍ ແລະ ໃຫຍ່, ທັງຮັ່ງມີ ແລະ ຍາກຈົນ, ທັງເສລີ ແລະ ຂ້ອຍຂ້າ” (ພຣະນິມິດ 13:16) ໃຫ້ຮັບເອົາ “ເຄື່ອງໝາຍຂອງສັດຮ້າຍ” ແຕ່ໄພ່ພົນຂອງພຣະເຈົ້າຈະບໍ່ຍອມຮັບເອົາ. ຜູ້ເຜີຍພຣະທຳແຫ່ງເກາະປັດໂມໄດ້ເຫັນ “ບັນດາຜູ້ມີໄຊຊະນະເໜືອສັດຮ້າຍກັບຮູບຈຳລອງ ແລະ ໂຕເລກປະຈຳຊື່ຂອງມັນຢືນຢູ່ແຄມທະເລນັ້ນ. ພວກເຂົາຖືພິນທີ່ພຣະເຈົ້າໄດ້ມອບໃຫ້ພວກເຂົາ” ແລະ ຮ້ອງເພງຂອງໂມເຊ ແລະ ເພງຂອງພຣະເມສານ້ອຍ. (ພຣະນິມິດ 15:2, 3 LCV). {GC 450.1}
