---
chapter:
  number: 27
  title:
    lo: ການຟື້ນຟູໃນສະໄໝໃໝ່
    en: Modern Revivals
  url: https://m.egwwritings.org/en/book/132.2087#2087
  word_count: 6,257
---

## {GC 461.1}

### ຄຸນລັກສະນະຂອງການຟື້ນຟູທີ່ແທ້ຈິງ

ໃນທຸກບ່ອນທີ່ພຣະຄຳຂອງພຣະເຈົ້າໄດ້ຖືກປະກາດດ້ວຍຄວາມສັດຊື່, ຜົນທີ່ຕາມມາໄດ້ພິສູດໃຫ້ເຫັນວ່າ ການປະກາດນັ້ນມາຈາກພຣະເຈົ້າ. ພຣະວິນຍານຂອງພຣະເຈົ້າສະຖິດຢູ່ກັບການປະກາດ; ການປະກາດນັ້ນເຕັມໄປດ້ວຍຣິດອຳນາດ; ແລະຄົນບາບເລີ່ມສຳນຶກໃນຄວາມຜິດຂອງຕົນ. “ຄວາມສະຫວ່າງແທ້ທີ່ໃຫ້ຄວາມສະຫວ່າງແກ່ມະນຸດທຸກຄົນ” (ໂຢຮັນ 1:9 LCV) ໄດ້ສ່ອງແສງເຂົ້າໄປໃນສ່ວນເລິກຂອງຈິດວິນຍານ ແລະ ສິ່ງທີ່ເຄີຍເຊື່ອງຊ່ອນໃນຄວາມມືດກໍຖືກເປີດເຜີຍອອກມາ. ພວກເຂົາສຳນຶກຢ່າງເລິກເຊິ່ງຈັບໃຈເຖິງຄວາມຜິດບາບ, ຄວາມຊອບທຳ ແລະ ການພິພາກສາທີ່ຈະມາເຖິງ. ພວກເຂົາສຳຜັດເຖິງຄວາມຊອບທຳຂອງພຣະເຢໂຮວາ ແລະ ຮູ້ສຶກຢ້ານກົວທີ່ຈະຕ້ອງຢືນຢູ່ຕໍ່ໜ້າພຣະອົງຜູ້ຊົງຄົ້ນຫາຈິດໃຈ ໃນສະພາບທີ່ຕົນມີຄວາມຜິດບາບ ແລະ ມົນທິນມົວໝອງ. ພວກເຂົາຈຶ່ງຮ້ອງອອກມາດ້ວຍຄວາມທຸກໃຈວ່າ: “ຜູ້ໃດຈະກອບກູ້ເຮົາໃຫ້ລອດພົ້ນຈາກຮ່າງກາຍແຫ່ງຄວາມຕາຍນີ້ໄດ້?” (ໂຣມ 7:24 LCV). ເມື່ອພວກເຂົາໄດ້ເຫັນໄມ້ກາງແຂນແຫ່ງພູເຂົາຄານວາຣີ ແລະ ການເສຍສະຫຼະຢ່າງບໍ່ມີຂອບເຂດຂອງພຣະຄຣິສ ເພື່ອໄຖ່ບາບຂອງມະນຸດ, ພວກເຂົາຈຶ່ງເຂົ້າໃຈວ່າ ມີແຕ່ຄຸນຄວາມດີຂອງພຣະອົງເທົ່ານັ້ນ ທີ່ສາມາດລຶບລ້າງການລະເມີດຂອງພວກເຂົາໄດ້; ສິ່ງນີ້ພຽງຢ່າງດຽວເທົ່ານັ້ນ ທີ່ສາມາດເຮັດໃຫ້ມະນຸດຄືນດີກັບພຣະເຈົ້າໄດ້. ດ້ວຍຄວາມເຊື່ອ ແລະ ໃຈຖ່ອມ ພວກເຂົາຈຶ່ງຮັບເອົາລູກແກະຂອງພຣະເຈົ້າ ຜູ້ຮັບເອົາບາບຂອງໂລກໄປ; ພວກເຂົາຈຶ່ງໄດ້ຮັບການຍົກບາບທີ່ເຮັດໄປແລ້ວນັ້ນ ໂດຍທາງພຣະໂລຫິດຂອງພຣະເຢຊູ. {GC 461.1}

## {GC 461.2}

ຄົນເຫຼົ່ານີ້ໄດ້ເກີດຜົນ ທີ່ສົມກັບການຖິ້ມໃຈເກົ່າເອົາໃຈໃໝ່. ພວກເຂົາເຊື່ອ ແລະ ໄດ້ຮັບບັບຕິສະມາ ແລ້ວດຳເນີນຊີວິດໃໝ່ ໃນຖານະຄົນທີ່ຖືກສ້າງຂຶ້ນໃໝ່ໃນພຣະເຢຊູຄຣິສ. ພວກເຂົາບໍ່ໄດ້ເຮັດຕາມຄວາມປາຖະໜາຊົ່ວຂອງຊີວິດເກົ່າ ແຕ່ໄດ້ຕິດຕາມຮອຍພຣະບາດພຣະບຸດຂອງພຣະເຈົ້າດ້ວຍຄວາມເຊື່ອ, ທັງໄດ້ສະທ້ອນພຣະລັກສະນະຂອງພຣະອົງ ແລະ ຊຳລະຕົນເອງໃຫ້ບໍຣິສຸດເໝືອນດັ່ງພຣະອົງຊົງບໍຣິສຸດ. ສິ່ງທີ່ພວກເຂົາເຄີຍກຽດຊັງໃນເມື່ອກ່ອນ ບັດນີ້ກັບກາຍເປັນສິ່ງທີ່ຕົນຊື່ນຊົມຍິນດີ ແລະ ສິ່ງທີ່ເຄີຍຊື່ນຊົມຍິນດີ ບັດນີ້ກໍກັບກຽດຊັງ. ຄົນທີ່ເຄີຍຈອງຫອງ ແລະ ເຊື່ອໝັ້ນໃນຕົວເອງເກີນໄປ ໄດ້ກາຍເປັນຄົນອ່ອນສຸພາບ ແລະ ອ່ອນນ້ອມຖ່ອມຕົນ. ຄົນທີ່ເຄີຍອວດອົ່ງທະນົງຕົວ ໄດ້ກາຍເປັນຄົນຈິງຈັງ ແລະ ສະຫງົບສຸຂຸມ. ຄົນທີ່ເຄີຍຫຍາບຄາຍໄດ້ກາຍເປັນຄົນທີ່ສະແດງຄວາມເຄົາລົບນັບຖື, ຄົນຂີ້ເຫຼົ້າເມົາຢາໄດ້ກາຍເປັນຄົນມີສະຕິ ແລະ ຄົນທີ່ເຄີຍຫຼິ້ນຊູ້ ກໍກາຍເປັນຄົນບໍຣິສຸດ. ແຟຊັ້ນອັນບໍ່ມີສາລະຂອງຊາວໂລກຖືກປະຖິ້ມໄປ; ຄຣິສຕຽນບໍ່ໄດ້ສະແຫວງຫາ “ການຕົບແຕ່ງພາຍນອກເຊັ່ນວ່າ: ການເຮັດຊົງຜົມທີ່ປານີດ, ໃສ່ເຄື່ອງປະດັບຄຳ ຫຼື ເຄື່ອງນຸ່ງທີ່ງົດງາມ. ແຕ່ໃຫ້ເປັນຄວາມງາມທີ່ຢູ່ພາຍໃນ ຄືຄວາມງາມທີ່ບໍ່ເສື່ອມສູນຂອງຈິດໃຈທີ່ອ່ອນນ້ອມ ແລະ ສະຫງົບ ເຊິ່ງມີຄຸນຄ່າໃນສາຍຕາຂອງພຣະເຈົ້າຫຼາຍ.” (1 ເປໂຕ 3:3, 4). {GC 461.2}

## {GC 462.1}

ການຟື້ນຟູໄດ້ນຳພາໃຫ້ຄົນຖ່ອມໃຈລົງ ແລະ ສຳຫຼວດຈິດໃຈຢ່າງເລິກເຊິ່ງ. ມີການປະກາດເຕືອນດ້ວຍຄວາມຈິງຈັງ ແລະ ມີການຮ້ອງຂໍຢ່າງໜັກແໜ້ນໃຫ້ຄົນບາບກັບໃຈ. ຜູ້ປະກາດມີຄວາມເມດຕາສົງສານຕໍ່ຜູ້ທີ່ພຣະຄຣິສຊົງໄຖ່ດ້ວຍພຣະໂລຫິດຂອງພຣະອົງ. ທັງຜູ້ຊາຍ ແລະ ຜູ້ຍິງໄດ້ອະທິຖານຢ່າງໜັກແໜ້ນຕໍ່ພຣະເຈົ້າເພື່ອຄວາມລອດພົ້ນຂອງຜູ້ຄົນ. ຜົນຂອງການຟື້ນຟູເຫຼົ່ານີ້ເຫັນໄດ້ໃນຊີວິດຂອງຜູ້ທີ່ບໍ່ຫວັ່ນໄຫວຕໍ່ການປະຕິເສດຕົນເອງ ແລະ ການເສຍສະຫຼະ. ຄົນເຫຼົ່ານີ້ມີຄວາມຊົມຊື່ນຍິນດີທີ່ຖືກນັບວ່າມີຄວາມຄູ່ຄວນທີ່ຈະຖືກດູໝິ່ນ ແລະ ປະສົບກັບຄວາມຍາກລຳບາກເພື່ອພຣະຄຣິສ. ຜູ້ຄົນໄດ້ເຫັນການປ່ຽນແປງໃນຊີວິດຂອງຜູ້ທີ່ຮັບເຊື່ອໃນພຣະນາມຂອງພຣະເຢຊູ. ສັງຄົມໄດ້ປ່ຽນແປງໄປໃນທາງທີ່ດີຍ້ອນແບບຢ່າງຂອງພວກເຂົາ. ພວກເຂົາໄດ້ຮ່ວມເກັບກ່ຽວກັບພຣະຄຣິສ ແລະ ຫວ່ານຕາມພຣະວິນຍານເພື່ອຈະໄດ້ຮັບຊີວິດອັນຕະຫຼອດໄປເປັນນິດ. {GC 462.1}

## {GC 462.2}

ອາດເວົ້າກ່ຽວກັບຄົນເຫຼົ່ານີ້ໄດ້ວ່າ: “ຄວາມທຸກໃຈນັ້ນ ໄດ້ນຳພວກເຈົ້າໄປສູ່ການກັບໃຈໃໝ່.” “ຄວາມທຸກໃຈໃນທາງຂອງພຣະເຈົ້ານັ້ນ ນຳເອົາການກັບໃຈໃໝ່ທີ່ນຳໄປສູ່ຄວາມພົ້ນ ແລະ ບໍ່ມີຄວາມເສຍໃຈເຫຼືອຢູ່, ແຕ່ຄວາມທຸກໃຈໃນທາງຂອງໂລກນັ້ນ ນຳໄປສູ່ຄວາມຕາຍ. ເບິ່ງແມ ຄວາມທຸກໃຈໃນທາງຂອງພຣະເຈົ້ານັ້ນ ໄດ້ສົ່ງຜົນອັນໃດໃຫ້ແກ່ພວກເຈົ້າແດ່: ເປັນຕົ້ນວ່າຄວາມເອົາຈິງເອົາຈັງ, ຄວາມກະຕືລືລົ້ນທີ່ຈະແກ້ຕົວ, ຄວາມຄຽດ, ຄວາມຕື່ນຕົວ, ຄວາມປາຖະໜາ, ຄວາມຫ່ວງໃຍ, ການກຽມພ້ອມທີ່ຈະພົບຄວາມຍຸຕິທຳ. ພວກເຈົ້າໄດ້ພິສູດຕົນເອງໃນທຸກຈຸດແລ້ວວ່າ ພວກເຈົ້າບໍ່ມີຄວາມຜິດໃນເລື່ອງນີ້.” (2 ໂກຣິນໂທ 7:9–11 LCV). {GC 462.2}

## {GC 462.3}

ນີ້ແມ່ນຜົນງານຂອງພຣະວິນຍານຂອງພຣະເຈົ້າ; ຕ້ອງມີການປ່ຽນແປງໃນຊີວິດເຖິງຈະເປັນການກັບໃຈທີ່ແທ້ຈິງ. ຖ້າຄົນບາບໄດ້ສົ່ງຄືນຂອງຈຳນຳໃຫ້ແກ່ລູກໜີ້, ຄືນສິ່ງທີ່ລັກມາ, ສາລະພາບຄວາມບາບຂອງຕົນ ແລະ ສະແດງຄວາມຮັກຕໍ່ພຣະເຈົ້າ ແລະ ເພື່ອນມະນຸດ, ລາວກໍໝັ້ນໃຈໄດ້ວ່າ ຕົນໄດ້ພົບສັນຕິສຸກກັບພຣະເຈົ້າແລ້ວ. ຜົນໃນລັກສະນະເຊັ່ນນີ້ເອງ ທີ່ເກີດຂຶ້ນຫຼັງຈາກການຟື້ນຟູຄວາມເຊື່ອໃນສະໄໝກ່ອນ. ເມື່ອພິຈາລະນາຈາກໝາກຜົນທີ່ເກີດຂຶ້ນ, ຈຶ່ງເຫັນໄດ້ວ່າ ພຣະເຈົ້າຊົງອວຍພອນໃຫ້ຄົນໄດ້ຮັບຄວາມລອດພົ້ນ ແລະ ຊົງຍົກລະດັບຊີວິດຂອງພວກເຂົາ. {GC 462.3}

## {GC 463.1}

ແຕ່ການຟື້ນຟູຫຼາຍຄັ້ງໃນສະໄໝນີ້ ແຕກຕ່າງຈາກການຟື້ນຟູໃນສະໄໝກ່ອນ ເພາະເມື່ອກ່ອນນັ້ນ ຈະເຫັນພຣະຄຸນຂອງພຣະເຈົ້າປາກົດຜ່ານວຽກງານຂອງຜູ້ຮັບໃຊ້ຂອງພຣະອົງ ຫຼາຍກວ່າໃນຍຸກນີ້. ເຖິງແມ່ນວ່າ ມີຄວາມສົນໃຈຢ່າງກວ້າງຂວາງ, ມີຫຼາຍຄົນອ້າງວ່າໄດ້ກັບໃຈ ແລະ ມີຄົນເຂົ້າມາເປັນສະມາຊິກຄຣິສຕະຈັກເພີ່ມຂຶ້ນຢ່າງຫຼວງຫຼາຍ, ແຕ່ຜົນທີ່ໄດ້ຮັບກໍບໍ່ໄດ້ຢືນຢັນວ່າ ມີການເຕີບໃຫຍ່ຂຶ້ນໃນຊີວິດຝ່າຍຈິດວິນຍານຢ່າງແທ້ຈິງ. ໄຟທີ່ລຸກໄໝ້ພຽງຊົ່ວຄາວກໍມອດລົງຢ່າງໄວວາ, ເຫຼືອແຕ່ຄວາມມືດດຳທີ່ໜາກວ່າເກົ່າ. {GC 463.1}

## {GC 463.2}

ການຟື້ນຟູຕາມສະໄໝນິຍົມສ່ວນຫຼາຍ ມັກເກີດຂຶ້ນຈາກການດຶງດູດຄວາມຢາກຮູ້ຢາກເຫັນ, ສ້າງອາລົມຕື່ນເຕັ້ນ ແລະ ເອົາໃຈຜູ້ທີ່ມັກສິ່ງແປກໃໝ່. ຜູ້ທີ່ຮັບເຊື່ອດ້ວຍວິທີນີ້ ບໍ່ມີຄວາມປາຖະໜາທີ່ຈະຟັງຄວາມຈິງຈາກພຣະຄຳພີ ແລະ ບໍ່ສົນໃຈໃນຖ້ອຍຄຳຂອງບັນດາຜູ້ເຜີຍພຣະທຳ ແລະ ອັກຄະສາວົກ. ຖ້າການນະມັດສະການບໍ່ມີສິ່ງແປກໃໝ່ ພວກເຂົາກໍບໍ່ສົນໃຈ. ຄົນເຫຼົ່ານີ້ບໍ່ຕອບຮັບຕໍ່ການປະກາດທີ່ອາໄສເຫດຜົນ ໂດຍປາສະຈາກການກະຕຸ້ນອາລົມໃຫ້ຕື່ນເຕັ້ນ. ຄຳເຕືອນອັນຈະແຈ້ງຈາກພຣະຄຳຂອງພຣະເຈົ້າ ທີ່ກ່ຽວຂ້ອງໂດຍກົງກັບຊີວິດນິຣັນຂອງພວກເຂົາກໍຖືກລະເລີຍ. {GC 463.2}

## {GC 463.3}

ທຸກຄົນທີ່ກັບໃຈໃໝ່ຢ່າງແທ້ຈິງຈະຖືວ່າ ການມີຄວາມສຳພັນກັບພຣະເຈົ້າ ແລະ ສິ່ງທີ່ກ່ຽວຂ້ອງກັບຊີວິດນິຣັນ ເປັນເລື່ອງສຳຄັນທີ່ສຸດໃນຊີວິດ. ແຕ່ໃນບັນດາຄຣິສຕະຈັກທີ່ມີຊື່ສຽງໃນປະຈຸບັນນີ້, ການອຸທິດຖວາຍຕົວໃຫ້ກັບພຣະເຈົ້າຢູ່ໃສ? ຜູ້ທີ່ຮັບເຊື່ອບໍ່ໄດ້ປະຖິ້ມຄວາມທະນົງຕົວ ຫຼື ຄວາມນິຍົມທາງຝ່າຍໂລກ. ພວກເຂົາບໍ່ຍອມປະຕິເສດຕົນເອງ, ບໍ່ຍອມແບກໄມ້ກາງແຂນ ແລະ ຕິດຕາມພຣະເຢຊູຜູ້ອ່ອນນ້ອມຖ່ອມຕົນ ເຊິ່ງບໍ່ຕ່າງຫຍັງກັບຊີວິດກ່ອນການກັບໃຈຮັບເຊື່ອ. ສາສະໜາກາຍເປັນເລື່ອງຕະຫຼົກຂອງພວກບໍ່ເຊື່ອໃນພຣະເຈົ້າ ເພາະຫຼາຍຄົນທີ່ອ້າງຕົນເປັນຜູ້ເຊື່ອ ບໍ່ເຂົ້າໃຈຫຼັກການຂອງສາສະໜາ. ຄຣິສຕະຈັກສ່ວນຫຼາຍຂາດພະລັງໂນ້ມນ້າວ ທີ່ເກີດຈາກແບບຢ່າງຊີວິດ ທີ່ສະທ້ອນເຖິງພຣະລັກສະນະຂອງພຣະເຈົ້າ. ຄົນທັງຫຼາຍພາກັນລືມພຣະເຈົ້າຍ້ອນງານລ້ຽງສັງສັນ, ການສະແດງລະຄອນໃນໂບດ, ງານຕະຫຼາດນັດຫາທຶນໃຫ້ຄຣິສຕະຈັກ, ການປະດັບໂບດຢ່າງຫຼູຫຼາ ແລະ ການແຕ່ງກາຍຢ່າງອວດອົ່ງທະນົງຕົວ. ຄວາມຄິດຂອງຄົນຈົດຈໍ່ຢູ່ແຕ່ໃນເລື່ອງທີ່ດິນ, ຊັບສິນ ແລະ ວຽກງານທາງໂລກ, ສ່ວນສິ່ງທີ່ກ່ຽວຂ້ອງກັບຊີວິດນິຣັນກັບບໍ່ໄດ້ຮັບການເອົາໃຈໃສ່. {GC 463.3}

## {GC 464.1}

### ຜູ້ຕິດຕາມທີ່ແທ້ຈິງຂອງພຣະຄຣິສ

ເຖິງແມ່ນວ່າຄວາມເຊື່ອ ແລະ ການດຳເນີນຊີວິດຄຣິສຕຽນສ່ວນຫຼາຍໄດ້ເສື່ອມລົງ, ແຕ່ກໍຍັງມີຜູ້ຕິດຕາມທີ່ສັດຊື່ຂອງພຣະຄຣິສ\Sຢູ່ໃນບັນດາຄຣິສຕະຈັກເຫຼົ່ານີ້. ກ່ອນທີ່ພຣະເຈົ້າຈະສົ່ງໄພພິບັດມາ ເພື່ອລົງໂທດຊາວໂລກເປັນຄັ້ງສຸດທ້າຍ, ຈະມີການຟື້ນຟູຄວາມເຊື່ອຂຶ້ນໃນທ່າມກາງໄພ່ພົນຂອງພຣະເຈົ້າ ຢ່າງທີ່ບໍ່ເຄີຍເກີດຂຶ້ນ ນັບຕັ້ງແຕ່ສະໄໝຂອງພວກອັກຄະສາວົກ. ພຣະເຈົ້າຈະປະທານພຣະວິນຍານ ແລະ ຣິດອຳນາດຂອງພຣະອົງແກ່ໄພ່ພົນຂອງພຣະອົງ. ໃນເວລານັ້ນ, ຫຼາຍຄົນຈະແຍກອອກຈາກຄຣິສຕະຈັກ ທີ່ຮັບເອົາຄວາມຮັກໃນທາງໂລກເຂົ້າມາແທນທີ່ຄວາມຮັກຕໍ່ພຣະເຈົ້າ ແລະ ພຣະຄຳຂອງພຣະອົງ. ທັງສາສະໜາຈານ ແລະ ສະມາຊິກຈຳນວນຫຼາຍ ຈະຍິນດີຮັບເອົາຄວາມຈິງອັນຍິ່ງໃຫຍ່ເຫຼົ່ານັ້ນ ທີ່ພຣະເຈົ້າຊົງໃຫ້ປະກາດໃນເວລານີ້ ເພື່ອກຽມປະຊາກອນໄວ້ສຳລັບການສະເດັດມາຄັ້ງທີສອງຂອງພຣະອົງ. ຊາຕານຢາກຂັດຂວາງວຽກງານນີ້ ແລະ ກ່ອນຈະເຖິງເວລາແຫ່ງການຟື້ນຟູດັ່ງກ່າວ ມັນຈະພະຍາຍາມສະກັດກັ້ນ ໂດຍການນຳເອົາການຟື້ນຟູປອມມາແທນທີ່. ໃນບັນດາຄຣິສຕະຈັກ ທີ່ມັນສາມາດຄວບຄຸມດ້ວຍອຳນາດແຫ່ງການຫຼອກລວງຂອງມັນ ມັນຈະເຮັດໃຫ້ເບິ່ງຄືວ່າ ພຣະພອນພິເສດຂອງພຣະເຈົ້າກຳລັງຖືກຖອກເທລົງມາ ແລະ ມີຄວາມສົນໃຈທາງສາສະໜາຢ່າງແຮງກ້າ. ຝູງຊົນຈຳນວນຫຼາຍຈະຊົມຊື່ນຍິນດີວ່າ ພຣະເຈົ້າກຳລັງເຮັດການອັດສະຈັນເພື່ອພວກເຂົາ, ແຕ່ແທ້ຈິງແລ້ວແມ່ນວຽກງານຂອງວິນຍານອື່ນ. ຊາຕານຈະພະຍາຍາມຂະຫຍາຍອິດທິພົນຂອງມັນເໜືອວົງການຄຣິສຕຽນ ໂດຍການແອບອ້າງສາສະໜາ. {GC 464.1}

## {GC 464.2}

ໃນການຟື້ນຟູຫຼາຍຄັ້ງ ທີ່ເກີດຂຶ້ນໃນຊ່ວງເຄິ່ງສະຕະວັດທີ່ຜ່ານມານີ້ ກໍມີພະລັງແບບດຽວກັນ ທີ່ຈະສະແດງອອກໃນຂະບວນການຟື້ນຟູອັນກວ້າງຂວາງໃນອະນາຄົດ ບໍ່ຫຼາຍກໍໜ້ອຍ. ມີຄວາມຕື່ນເຕັ້ນ, ມີການປະປົນກັນລະຫວ່າງສິ່ງທີ່ຈິງ ແລະ ສິ່ງທີ່ບໍ່ຈິງ, ເຊິ່ງເໝາະສົມໃນການຫຼອກລວງຄົນໃຫ້ຫຼົງຜິດ. ເຖິງຢ່າງໃດກໍຕາມ, ບໍ່ຈຳເປັນທີ່ຜູ້ໃດຈະຖືກຫຼອກລວງ. ເມື່ອພິຈາລະນາຕາມຄວາມຈິງໃນພຣະຄຳຂອງພຣະເຈົ້າ, ມັນບໍ່ຍາກທີ່ຈະເຂົ້າໃຈລັກສະນະຂອງຂະບວນການເຫຼົ່ານີ້. ບ່ອນໃດທີ່ຜູ້ຄົນລະເລີຍຄຳສອນໃນພຣະຄຳພີ ແລະ ຫັນໜີຈາກຄວາມຈິງອັນຈະແຈ້ງທີ່ທົດສອບຈິດໃຈ ເຊິ່ງຮຽກຮ້ອງໃຫ້ປະຕິເສດຕົນເອງ ແລະ ປະຖິ້ມທາງໂລກ, ພວກເຮົາກໍສາມາດໝັ້ນໃຈໄດ້ວ່າ ພຣະເຈົ້າບໍ່ໄດ້ອວຍພອນບ່ອນນັ້ນ. ຕາມກົດເກນທີ່ພຣະຄຣິສປະທານໄວ້ວ່າ, “ພວກເຈົ້າຈະຮູ້ຈັກຄົນເຫຼົ່ານີ້ດ້ວຍການກະທຳຂອງເຂົາ” (ມັດທາຍ 7:16), ຈຶ່ງເຫັນໄດ້ຢ່າງແຈ່ມແຈ້ງວ່າ ຂະບວນການເຫຼົ່ານີ້ບໍ່ແມ່ນວຽກງານຂອງພຣະວິນຍານບໍຣິສຸດ. {GC 464.2}

## {GC 465.1}

ພຣະເຈົ້າຊົງເປີດເຜີຍພຣະອົງເອງແກ່ມະນຸດ ຜ່ານຄວາມຈິງໃນພຣະຄຳຂອງພຣະອົງ. ສຳລັບທຸກຄົນທີ່ຮັບເອົາຄວາມຈິງເຫຼົ່ານີ້ ຈະເປັນເກາະປ້ອງກັນຈາກການຫຼອກລວງຂອງຊາຕານ. ການລະເລີຍຄວາມຈິງດັ່ງກ່າວ ໄດ້ເປີດປະຕູໃຫ້ແກ່ຄວາມຊົ່ວຮ້າຍ\Sທີ່ກຳລັງແຜ່ລາມໄປໃນວົງການສາສະໜາ. ລັກສະນະ ແລະ ຄວາມສຳຄັນຂອງພຣະບັນຍັດຂອງພຣະເຈົ້າ ໄດ້ຖືກມອງຂ້າມໄປເປັນສ່ວນໃຫຍ່. ຄວາມເຂົ້າໃຈຜິດກ່ຽວກັບລັກສະນະ ແລະ ຄວາມຖາວອນແຫ່ງພຣະບັນຍັດຂອງພຣະເຈົ້າ ພ້ອມດ້ວຍໜ້າທີ່ໃນການປະຕິບັດຕາມພຣະບັນຍັດນັ້ນ ໄດ້ນຳໄປສູ່ການເຂົ້າໃຈຜິດກ່ຽວກັບການກັບໃຈໃໝ່ ແລະ ການຊຳລະໃຫ້ບໍຣິສຸດ, ເຊິ່ງສົ່ງຜົນໃຫ້ມາດຕະຖານຊີວິດຄຣິສຕຽນເສື່ອມລົງໃນຄຣິສຕະຈັກ. ນີ້ແຫຼະຄືສາເຫດທີ່ແທ້ຈິງ ທີ່ການຟື້ນຟູໃນຍຸກປະຈຸບັນ\sຈຶ່ງຂາດພຣະວິນຍານ ແລະ ຣິດອຳນາດຂອງພຣະເຈົ້າ. {GC 465.1}

## {GC 465.2}

ໃນບັນດາຄະນະນິກາຍຕ່າງໆ ມີຫຼາຍທ່ານທີ່ໂດດເດັ່ນ ເພາະການດຳເນີນຊີວິດໃນສິນທຳ, ເຊິ່ງຄົນເຫຼົ່ານີ້ຍອມຮັບ ແລະ ເສົ້າໃຈຕໍ່ຂໍ້ເທັດຈິງນີ້. ສາສະດາຈານເອັດເວີດ ເອ. ພາກ (Edward A. Park) ໄດ້ຊີ້ໃຫ້ເຫັນເຖິງສິ່ງທີ່ອັນຕະລາຍສຳລັບສາສະໜາໃນປະຈຸບັນວ່າ: “ແຫຼ່ງອັນຕະລາຍອັນໜຶ່ງ ແມ່ນການທີ່ນັກເທດບໍ່ໄດ້ເນັ້ນເລື່ອງພຣະບັນຍັດຂອງພຣະເຈົ້າ. ໃນສະໄໝກ່ອນນັກເທດໄດ້ປຸກຈິດສຳນຶກຜິດຊອບຊົ່ວດີ;…ຄຳເທດສະໜາຂອງພວກນັກເທດຜູ້ມີຊື່ສຽງທີ່ສຸດຂອງພວກເຮົາ ເຕັມໄປດ້ວຍສະຫງ່າຣາສີ ຍ້ອນພວກເຂົາເຮັດຕາມແບບຢ່າງຂອງພຣະເຢຊູ ໂດຍການໃຫ້ຄວາມສຳຄັນແກ່ພຣະບັນຍັດ, ຂໍ້ກຳນົດ ແລະ ຄຳເຕືອນຕ່າງໆ. ພວກເຂົາໄດ້ເນັ້ນຢ້ຳສອງຫຼັກການສຳຄັນຄື: ພຣະບັນຍັດເປັນການສະທ້ອນເຖິງຄວາມສົມບູນແບບຂອງພຣະເຈົ້າ ແລະ ຄົນທີ່ບໍ່ຮັກພຣະບັນຍັດກໍບໍ່ຮັກຂ່າວປະເສີດ ເພາະວ່າພຣະບັນຍັດກໍຄືກັນກັບຂ່າວປະເສີດ, ເປັນດັ່ງກະຈົກເງົາທີ່ສະທ້ອນພຣະລັກສະນະອັນແທ້ຈິງຂອງພຣະເຈົ້າ. ອັນຕະລາຍຈາກຂໍ້ນີ້ນຳໄປສູ່ອັນຕະລາຍອີກປະການໜຶ່ງ ຄືການປະເມີນຄວາມຮ້າຍແຮງ, ຂອບເຂດ ແລະ ຜົນຮ້າຍຂອງຄວາມບາບຕ່ຳເກີນໄປ. ຍິ່ງພຣະບັນຍັດມີຄວາມຊອບທຳຫຼາຍເທົ່າໃດ ການບໍ່ເຊື່ອຟັງກໍຍິ່ງເປັນຄວາມຜິດຫຼາຍເທົ່ານັ້ນ…” {GC 465.2}

## {GC 465.3}

“ນອກຈາກໄພອັນຕະລາຍທີ່ກ່າວມາແລ້ວ ຍັງມີໄພອັນຕະລາຍອີກຢ່າງໜຶ່ງ ຄືການເບິ່ງຂ້າມຄວາມຍຸຕິທຳຂອງພຣະເຈົ້າ. ໃນຍຸກນີ້, ຄຳເທດສະໜາມັກແຍກຄວາມຍຸຕິທຳຂອງພຣະເຈົ້າ ອອກຈາກພຣະກະລຸນາຂອງພຣະອົງ, ເຮັດໃຫ້ພຣະກະລຸນານັ້ນ ກາຍເປັນພຽງແຕ່ຄວາມຮູ້ສຶກ ແທນທີ່ຈະເປັນຫຼັກການອັນສູງສົ່ງ. ແນວຄິດທາງສາສະໜາສະໄໝໃໝ່ ພະຍາຍາມແຍກສິ່ງທີ່ພຣະເຈົ້າຊົງຜູກມັດໄວ້ນຳກັນ. ພຣະບັນຍັດຂອງພຣະເຈົ້າແມ່ນສິ່ງດີ ຫຼື ສິ່ງຊົ່ວ? ມັນເປັນສິ່ງດີ. ສະນັ້ນ, ຄວາມຍຸຕິທຳກໍເປັນສິ່ງດີຄືກັນ ເພາະມັນເປັນຄວາມມຸ່ງໝັ້ນທີ່ຈະປະຕິບັດຕາມພຣະບັນຍັດ. ເມື່ອຄົນລຶ້ງເຄີຍກັບການມອງຂ້າມພຣະບັນຍັດ ແລະ ຄວາມຍຸຕິທຳຂອງພຣະເຈົ້າ, ພວກເຂົາກໍມັກຈະມອງຂ້າມຄວາມຮ້າຍແຮງຂອງການບໍ່ເຊື່ອຟັງຂອງມະນຸດ; ຈາກນັ້ນ, ກໍຈະເລີ່ມມອງຂ້າມພຣະຄຸນທີ່ພຣະເຈົ້າຊົງຈັດຕຽມໄວ້ເພື່ອໄຖ່ບາບ.” ດ້ວຍເຫດນີ້, ຂ່າວປະເສີດຈຶ່ງສູນເສຍຄຸນຄ່າ ແລະ ຄວາມສຳຄັນໃນຄວາມຄິດຂອງຜູ້ຄົນ, ບໍ່ດົນພວກເຂົາກໍພ້ອມທີ່ຈະປະຖິ້ມພຣະຄຳພີໄປດ້ວຍ. {GC 465.3}

## {GC 466.1}

### ພຣະບັນຍັດແຫ່ງເສລີພາບ

ຜູ້ສອນສາສະໜາຫຼາຍຄົນອ້າງວ່າ ການສິ້ນພຣະຊົນຂອງພຣະຄຣິສ ໄດ້ລົບລ້າງພຣະບັນຍັດ; ແລະມະນຸດບໍ່ຈຳເປັນຕ້ອງຖືຮັກສາພຣະບັນຍັດອີກຕໍ່ໄປ. ບາງຄົນເວົ້າວ່າ ພຣະບັນຍັດເປັນແອກອັນໜັກໜ່ວງ; ພວກເຂົາປຽບທຽບການຕົກເປັນທາດຂອງພຣະບັນຍັດ ກັບເສລີພາບທີ່ຈະໄດ້ຮັບຈາກຂ່າວປະເສີດ. {GC 466.1}

## {GC 466.2}

ແຕ່ພວກຜູ້ເຜີຍພຣະທຳ ແລະ ພວກອັກຄະສາວົກ ບໍ່ໄດ້ເຫັນພຣະບັນຍັດອັນບໍຣິສຸດຂອງພຣະເຈົ້າໃນແງ່ມຸມນັ້ນ. ດາວິດກ່າວວ່າ: “ຂ້ານ້ອຍຈະທ່ຽວໄປໃນບ່ອນກວ້າງ ເຫດວ່າຂ້ານ້ອຍໄດ້ຊອກຫາຂໍ້ບັນຍັດແຫ່ງພຣະອົງ.” (ເພງສັນລະເສີນ 119:45 ສະບັບລາວບູຮານ). ອັກຄະສາວົກຢາໂກໂບ ຜູ້ຂຽນພາຍຫຼັງການສິ້ນພຣະຊົນຂອງພຣະຄຣິສ ໄດ້ເອີ້ນພຣະບັນຍັດສິບປະການວ່າ “ພຣະຣາຊບັນຍັດ” ແລະ “ກົດບັນຍັດອັນສົມບູນທີ່ໃຫ້ເສລີພາບ.” (ຢາໂກໂບ 2:8; 1:25 LCV). ຫ້າສິບປີຫຼັງຈາກພຣະເຢຊູຖືກຄຶງໄວ້ທີ່ໄມ້ກາງແຂນ ໂຢຮັນໄດ້ຂຽນໃນພຣະທຳພຣະນິມິດວ່າ “ຄົນທັງຫຼາຍທີ່ປະພຶດຕາມພຣະບັນຍັດຂອງພຣະອົງກໍເປັນສຸກ ເພື່ອວ່າເຂົາຈະໄດ້ມີສິດໃນຕົ້ນໄມ້ແຫ່ງຊີວິດ ແລະ ເພື່ອເຂົາຈະໄດ້ເຂົ້າໄປໃນເມືອງນັ້ນໂດຍທາງປະຕູ.” (ພຣະນິມິດ 22:14 TKJV). {GC 466.2}

## {GC 466.3}

ການກ່າວອ້າງວ່າ ການສິ້ນພຣະຊົນຂອງພຣະຄຣິສ ໄດ້ລົບລ້າງພຣະບັນຍັດຂອງພຣະບິດາຂອງພຣະອົງນັ້ນ ເປັນການອ້າງທີ່ບໍ່ມີມູນຄວາມຈິງ. ຖ້າຫາກພຣະບັນຍັດສາມາດປ່ຽນແປງ ຫຼື ຍົກເລີກໄດ້ ກໍບໍ່ຈຳເປັນໃຫ້ພຣະຄຣິສຕ້ອງສິ້ນພຣະຊົນ ເພື່ອໄຖ່ມະນຸດໃຫ້ພົ້ນຈາກໂທດຂອງຄວາມບາບ. ການສິ້ນພຣະຊົນຂອງພຣະຄຣິສ ບໍ່ໄດ້ລຶບລ້າງພຣະບັນຍັດ ແລະ ໃນຂະນະດຽວກັນ ກໍຍັງໄດ້ພິສູດໃຫ້ເຫັນວ່າ ພຣະບັນຍັດນັ້ນປ່ຽນແປງບໍ່ໄດ້. ພຣະບຸດຂອງພຣະເຈົ້າສະເດັດມາເພື່ອ “ເຊີດຊູກົດບັນຍັດ ແລະ ເຮັດໃຫ້ກົດບັນຍັດນັ້ນມີກຽດ.” (ເອຊາຢາ 42:21). ພຣະອົງຊົງກ່າວວ່າ: “ຢ່າຄິດວ່າເຮົາມາເພື່ອລຶບລ້າງກົດບັນຍັດ,” “ຕາບໃດທີ່ສະຫວັນ ແລະ ແຜ່ນດິນໂລກຍັງຕັ້ງຢູ່ ແມ່ນແຕ່ໂຕອັກສອນທີ່ນ້ອຍທີ່ສຸດພຽງໂຕໜຶ່ງ ຫຼື ຈຸດດຽວກໍຈະບໍ່ສູນຫາຍໄປຈາກໜັງສືກົດບັນຍັດ.” (ມັດທາຍ 5:17, 18 LCV). ພຣະເຢຊູຊົງກ່າວກ່ຽວກັບພຣະອົງເອງວ່າ: “ຂ້ານ້ອຍປາຖະໜາຈະເຮັດຕາມພຣະປະສົງຂອງພຣະອົງ ບົດບັນຍັດຂອງພຣະອົງຢູ່ໃນດວງໃຈຂອງຂ້ານ້ອຍ.” (ເພງສັນລະເສີນ 40:8 ດັດແປງຈາກສະບັບ TNCV). {GC 466.3}

## {GC 467.1}

ພຣະບັນຍັດຂອງພຣະເຈົ້າ ບໍ່ສາມາດປ່ຽນແປງໄດ້ ຍ້ອນລັກສະນະພື້ນຖານຂອງມັນເອງ. ພຣະບັນຍັດເປີດເຜີຍໃຫ້ເຫັນພຣະປະສົງ ແລະ ພຣະລັກສະນະຂອງພຣະເຈົ້າ ຜູ້ປະທານພຣະບັນຍັດນັ້ນ. ພຣະເຈົ້າຊົງເປັນຄວາມຮັກ ແລະ ພຣະບັນຍັດຂອງພຣະອົງກໍເປັນຄວາມຮັກເຊັ່ນກັນ. ພຣະບັນຍັດມີຫຼັກການຍິ່ງໃຫຍ່ຢູ່ສອງປະການຄື ຄວາມຮັກຕໍ່ພຣະເຈົ້າ ແລະ ຄວາມຮັກຕໍ່ເພື່ອນມະນຸດ. “ຄວາມຮັກ…ເປັນການປະຕິບັດຕາມກົດບັນຍັດຢ່າງຄົບຖ້ວນ.” (ໂຣມ 13:10). ພຣະລັກສະນະຂອງພຣະເຈົ້າ ຄືຄວາມຊອບທຳ ແລະ ຄວາມຈິງ; ພຣະບັນຍັດຂອງພຣະອົງກໍມີລັກສະນະແບບດຽວກັນ. ຜູ້ຂຽນເພງສັນລະເສີນກ່າວວ່າ: “ກົດບັນຍັດຂອງພຣະອົງກໍເປັນຄວາມຈິງ” ແລະ “ພຣະບັນຍັດທັງສິ້ນຂອງພຣະອົງຊອບທຳ.” (ເພງສັນລະເສີນ 119:142, 172 TKJV). ສ່ວນອັກຄະສາວົກໂປໂລປະກາດວ່າ: “ກົດບັນຍັດຈຶ່ງສັກສິດ ແລະ ພຣະບັນຍັດກໍສັກສິດ, ຊອບທຳ ແລະ ດີ.” (ໂຣມ 7:12). ພຣະບັນຍັດໃນລັກສະນະທີ່ກ່າວມານີ້ ສະແດງເຖິງຄວາມຄິດ ແລະ ພຣະປະສົງຂອງພຣະເຈົ້າ; ສະນັ້ນ, ພຣະບັນຍັດຈຶ່ງຕ້ອງຄົງຢູ່ຊົ່ວນິຣັນດອນ ເໝືອນດັ່ງພຣະເຈົ້າຜູ້ປະທານພຣະບັນຍັດ. {GC 467.1}

## {GC 467.2}

ວຽກງານການກັບໃຈໃໝ່ ແລະ ການຊຳລະໃຫ້ບໍຣິສຸດນັ້ນ ແມ່ນການນຳມະນຸດໃຫ້ຄືນດີກັບພຣະເຈົ້າ ໂດຍການນຳພວກເຂົາໃຫ້ສອດຄ່ອງກັບຫຼັກການ\Sແຫ່ງພຣະບັນຍັດຂອງພຣະອົງ. ໃນເບື້ອງຕົ້ນນັ້ນ, ພຣະເຈົ້າຊົງສ້າງມະນຸດຕາມພຣະລັກສະນະຂອງພຣະອົງ. ອາດາມສອດຄ່ອງກັບພຣະລັກສະນະຂອງພຣະເຈົ້າ ແລະ ພຣະບັນຍັດຂອງພຣະອົງຢ່າງສົມບູນ. ຫຼັກການແຫ່ງຄວາມຊອບທຳໄດ້ຖືກຈາລຶກໄວ້ໃນຈິດໃຈຂອງລາວ, ແຕ່ຄວາມບາບໄດ້ເຮັດໃຫ້ລາວຖືກແຍກອອກຈາກພຣະຜູ້ສ້າງ, ລາວບໍ່ໄດ້ສະທ້ອນພຣະລັກສະນະຂອງພຣະເຈົ້າອີກຕໍ່ໄປ. ຈິດໃຈຂອງລາວໄດ້ຕໍ່ສູ້ກັບຫຼັກການແຫ່ງພຣະບັນຍັດຂອງພຣະອົງ. “ຈິດໃຈທີ່ຖືກຄວບຄຸມໂດຍເນື້ອໜັງກໍເປັນສັດຕູຕໍ່ພຣະເຈົ້າ, ມັນບໍ່ຍອມຢູ່ໃຕ້ກົດບັນຍັດຂອງພຣະເຈົ້າ ແລະ ມັນຈະຢູ່ໃຕ້ກົດບັນຍັດຂອງພຣະເຈົ້າກໍບໍ່ໄດ້.” (ໂຣມ 8:7 LCV). ແຕ່ “ພຣະເຈົ້າຮັກໂລກຈົນໄດ້ມອບພຣະບຸດອົງດຽວຂອງພຣະອົງ” (ໂຢຮັນ 3:16 LCV) ເພື່ອມະນຸດຈະໄດ້ຄືນດີກັບພຣະເຈົ້າ. ດ້ວຍຄຸນຄວາມດີຂອງພຣະຄຣິສ, ມະນຸດສາມາດກັບຄືນສູ່ຄວາມກົມກຽວກັບພຣະຜູ້ສ້າງອີກຄັ້ງ; ຈິດໃຈຂອງພວກເຂົາຕ້ອງໄດ້ຮັບການປ່ຽນແປງໂດຍພຣະຄຸນຂອງພຣະເຈົ້າ; ພວກເຂົາຕ້ອງໄດ້ຮັບຊີວິດໃໝ່ຈາກສະຫວັນ. ການປ່ຽນແປງນີ້ແມ່ນການບັງເກີດໃໝ່, ເຊິ່ງຖ້າປາສະຈາກການບັງເກີດໃໝ່ນີ້ແລ້ວ, ພຣະເຢຊູຊົງກ່າວວ່າ, “ຈະເຫັນອານາຈັກຂອງພຣະເຈົ້າບໍ່ໄດ້.” (ໂຢຮັນ 3:3). {GC 467.2}

## {GC 467.3}

### ການສຳນຶກໃນຄວາມບາບ

ຂັ້ນຕອນທຳອິດໃນການຄືນດີກັບພຣະເຈົ້າ ແມ່ນການສຳນຶກໃນຄວາມບາບ. “ບາບກໍຄືການລະເມີດກົດບັນຍັດ.” “ກົດບັນຍັດໄດ້ເຮັດໃຫ້ສັງເກດຮູ້ຈັກຄວາມບາບ.” (1 ໂຢຮັນ 3:4 LCV; ໂຣມ 3:20). ຄົນບາບຕ້ອງເອົາອຸປະນິໄສຂອງຕົນ ໄປວັດແທກດ້ວຍມາດຕະຖານອັນສູງສົ່ງແຫ່ງຄວາມຊອບທຳຂອງພຣະເຈົ້າ ຈຶ່ງຈະເຫັນຄວາມຜິດຂອງຕົນໄດ້. ພຣະບັນຍັດເປັນເໝືອນແວ່ນແຍງ ທີ່ສະທ້ອນໃຫ້ເຫັນຄວາມສົມບູນແບບຂອງອຸປະນິໄສອັນຊອບທຳ ແລະ ຊ່ວຍໃຫ້ຄົນເຫັນຂໍ້ບົກຜ່ອງຂອງຕົນເອງ. {GC 467.3}

## {GC 467.4}

ພຣະບັນຍັດເປີດເຜີຍຄວາມບາບຂອງມະນຸດ ແຕ່ບໍ່ໄດ້ຈັດຫາທາງແກ້ໄຂໃຫ້ກັບຄວາມບາບ. ໃນຂະນະທີ່ສັນຍາວ່າ ຜູ້ທີ່ປະຕິບັດຕາມຈະໄດ້ຊີວິດ, ພຣະບັນຍັດປະກາດວ່າຜູ້ທີ່ລະເມີດກໍຈະຕ້ອງຕາຍ. ມີແຕ່ຂ່າວປະເສີດຂອງພຣະຄຣິສເທົ່ານັ້ນ ທີ່ສາມາດປົດປ່ອຍມະນຸດຈາກການຖືກຕັດສິນລົງໂທດ ແລະ ມົນທິນອັນເປິເປື້ອນຂອງຄວາມບາບ. ດ້ວຍເຫດທີ່ຄົນບາບໄດ້ລ່ວງລະເມີດພຣະບັນຍັດຂອງພຣະເຈົ້າ, ສະນັ້ນ, ເຂົາຕ້ອງກັບໃຈໃໝ່ຕໍ່ພຣະອົງ. ເຂົາຕ້ອງມີຄວາມເຊື່ອໃນພຣະຄຣິສ ຜູ້ຊົງເປັນເຄື່ອງບູຊາໄຖ່ບາບ. ດ້ວຍເຫດນີ້, ເຂົາຈຶ່ງໄດ້ຮັບ “ການຍົກບາບທີ່ກະທຳໄປແລ້ວ” (ໂຣມ 3:25 ສະບັບລາວບູຮານ) ແລະ ກາຍເປັນຜູ້ມີສ່ວນໃນສະພາບຂອງພຣະເຈົ້າ. ເຂົາກາຍເປັນບຸດຂອງພຣະເຈົ້າ, ໂດຍພຣະວິນຍານໄດ້ຮັບເຂົາເປັນລູກບຸນທຳ, ເຂົາຈຶ່ງຮ້ອງວ່າ: “‘ອັບບາ’ ຄື ‘ພຣະບິດາເຈົ້າ.’” (ຄາລາເຕຍ 4:6). {GC 467.4}

## {GC 468.1}

ຖ້າຢ່າງນັ້ນ, ເຂົາມີເສລີພາບທີ່ຈະລະເມີດພຣະບັນຍັດຂອງພຣະເຈົ້າແລ້ວບໍ່? ອາຈານໂປໂລກ່າວວ່າ: “ພວກເຮົາລຶບລ້າງກົດບັນຍັດດ້ວຍຄວາມເຊື່ອບໍ? ບໍ່ແມ່ນຢ່າງນັ້ນດອກ! ພວກເຮົາເປັນຜູ້ສະໜັບສະໜູນກົດບັນຍັດ.” (ໂຣມ 3:31 LCV). ເພິ່ນຍັງຖາມຕື່ມວ່າ: “ພວກເຮົາເປັນຜູ້ທີ່ໄດ້ຕາຍຕໍ່ບາບກຳນັ້ນແລ້ວ; ພວກເຮົາຈະດຳເນີນຊີວິດໃນຄວາມບາບນັ້ນຕໍ່ໄປໄດ້ຢ່າງໃດ?” (ໂຣມ 6:2 LCV). ສ່ວນໂຢຮັນປະກາດວ່າ: “ນີ້ແຫຼະ ເປັນຄວາມຮັກຕໍ່ພຣະເຈົ້າ ຄືໃຫ້ເຮົາທັງຫຼາຍຖືຮັກສາບັນດາກົດບັນຍັດຂອງພຣະອົງ ແລະ ກົດບັນຍັດຂອງພຣະອົງນັ້ນ ກໍບໍ່ຍາກໜັກເກີນໄປ.” (1 ໂຢຮັນ 5:3). ໃນການບັງເກີດໃໝ່ນັ້ນ ຈິດໃຈຈະຖືກປັບປ່ຽນໃຫ້ສອດຄ່ອງກັບພຣະເຈົ້າ ໂດຍການຖືກປັບປ່ຽນໃຫ້ສອດຄ່ອງກັບພຣະບັນຍັດຂອງພຣະອົງ. ເມື່ອການປ່ຽນແປງອັນຍິ່ງໃຫຍ່ນີ້ເກີດຂຶ້ນໃນຊີວິດຂອງຄົນບາບ, ລາວກໍໄດ້ກ້າວອອກຈາກຄວາມຕາຍໄປສູ່ຊີວິດ, ຈາກຄວາມບາບໄປສູ່ຄວາມບໍຣິສຸດ, ຈາກການລະເມີດ ແລະ ການກະບົດໄປສູ່ການເຊື່ອຟັງ ແລະ ຄວາມຈົງຮັກພັກດີ. ຊີວິດເກົ່າທີ່ຫ່າງເຫີນຈາກພຣະເຈົ້າໄດ້ສິ້ນສຸດລົງ ແລະ ຊີວິດໃໝ່ທີ່ໄດ້ຄືນດີກັບພຣະເຈົ້າ ອັນເປັນຊີວິດທີ່ເຕັມໄປດ້ວຍຄວາມຮັກ ແລະ ຄວາມເຊື່ອໄດ້ເລີ່ມຕົ້ນຂຶ້ນ. ດັ່ງນັ້ນ, “ຄວາມຊອບທຳຂອງທຳມະບັນຍັດຈະໄດ້ສຳເລັດໃນຕົວເຮົາ ຜູ້ບໍ່ດຳເນີນຕາມເນື້ອໜັງ ແຕ່ຕາມພຣະວິນຍານ.” (ໂຣມ 8:4 THSV). ແລ້ວຈິດໃຈຈະໂຮ່ຮ້ອງອອກມາວ່າ: “ຂ້ານ້ອຍຮັກກົດບັນຍັດຂອງພຣະອົງຫຼວງຫຼາຍທີ່ສຸດ ຂ້ານ້ອຍພາວັນນາເຖິງກົດບັນຍັດຢູ່ຕະຫຼອດວັນ.” (ເພງສັນລະເສີນ 119:97). {GC 468.1}

## {GC 468.2}

“ກົດບັນຍັດຂອງພຣະເຈົ້າຢາເວຄົບຖ້ວນ ແລະ ສົມບູນດີ ເປັນທີ່ຟື້ນຟູຈິດໃຈໃຫ້ມີແຮງຂຶ້ນໃໝ່.” (ເພງສັນລະເສີນ 19:7). ຖ້າບໍ່ມີພຣະບັນຍັດ ມະນຸດກໍບໍ່ສາມາດເຂົ້າໃຈເຖິງຄວາມບໍຣິສຸດຂອງພຣະເຈົ້າ ຫຼື ຮູ້ເຖິງຄວາມຜິດບາບ ແລະ ຄວາມບໍ່ສະອາດຂອງຕົນເອງ. ມະນຸດຈະບໍ່ມີຄວາມສຳນຶກອັນແທ້ຈິງໃນຄວາມບາບຂອງຕົນ ແລະ ບໍ່ຮູ້ສຶກວ່າຈຳເປັນຕ້ອງກັບໃຈໃໝ່. ໃນເມື່ອບໍ່ເຫັນວ່າຕົນເອງເປັນຜູ້ລະເມີດພຣະບັນຍັດຂອງພຣະເຈົ້າ ພວກເຂົາກໍບໍ່ເຂົ້າໃຈເຖິງຄວາມຈຳເປັນທີ່ຕ້ອງໄດ້ຮັບການໄຖ່ດ້ວຍພຣະໂລຫິດຂອງພຣະຄຣິສ. ພວກເຂົາຈຶ່ງຕັ້ງຄວາມຫວັງທີ່ຈະລອດພົ້ນ ໂດຍບໍ່ມີການປ່ຽນແປງຈິດໃຈຢ່າງເລິກເຊິ່ງ ຫຼື ການປັບປຸງຊີວິດ. ສະນັ້ນ, ຈຶ່ງມີການກັບໃຈແບບຜິວເຜີນເກີດຂຶ້ນຫຼາຍ ແລະ ມີຄົນຈຳນວນຫຼວງຫຼາຍ ເຂົ້າມາເປັນສະມາຊິກຄຣິສຕະຈັກ ໂດຍທີ່ພວກເຂົາບໍ່ເຄີຍມີຄວາມສຳພັນກັບພຣະຄຣິສ. {GC 468.2}

## {GC 469.1}

### ການຊຳລະໃຫ້ບໍຣິສຸດແມ່ນຫຍັງ?

ຄຳສອນຜິດກ່ຽວກັບການຊຳລະໃຫ້ບໍຣິສຸດ ເຊິ່ງເກີດຈາກການລະເລີຍ ຫຼື ການປະຕິເສດພຣະບັນຍັດຂອງພຣະເຈົ້າ ກໍມີບົດບາດສຳຄັນໃນຂະບວນການທາງສາສະໜາຂອງຍຸກນີ້. ທິດສະດີເຫຼົ່ານີ້ບໍ່ພຽງແຕ່ຜິດໃນຫຼັກຄຳສອນເທົ່ານັ້ນ ແຕ່ຍັງເປັນອັນຕະລາຍໃນທາງປະຕິບັດອີກດ້ວຍ. ການທີ່ຄຳສອນເຫຼົ່ານີ້ໄດ້ຮັບຄວາມນິຍົມຢ່າງກວ້າງຂວາງ ຍິ່ງເຮັດໃຫ້ມີຄວາມຈຳເປັນຫຼາຍຂຶ້ນ ທີ່ທຸກຄົນຈະຕ້ອງເຂົ້າໃຈຢ່າງແຈ່ມແຈ້ງ ກ່ຽວກັບສິ່ງທີ່ພຣະຄຳພີສອນໃນເລື່ອງນີ້. {GC 469.1}

## {GC 469.2}

ພຣະຄຳພີໄດ້ສອນເລື່ອງການຊຳລະໃຫ້ບໍຣິສຸດທີ່ແທ້ຈິງ. ອັກຄະສາວົກໂປໂລໄດ້ກ່າວໄວ້ ໃນຈົດໝາຍເຖິງຄຣິສຕະຈັກແຫ່ງເມືອງເທສະໂລນິກວ່າ: “ພຣະເຈົ້າປະສົງໃຫ້ພວກເຈົ້າໄດ້ຮັບການຊຳລະໃຫ້ບໍຣິສຸດ.” ເພິ່ນຍັງໄດ້ອະທິຖານວ່າ: “ຂໍໃຫ້ພຣະເຈົ້າເອງ ຜູ້ເປັນພຣະເຈົ້າແຫ່ງສັນຕິສຸກ ຊຳລະພວກເຈົ້າໃຫ້ບໍຣິສຸດໃນທຸກດ້ານ.” (1 ເທສະໂລນິກ 4:3 LCV; 5:23 LCV). ພຣະຄຳພີສອນຢ່າງແຈ່ມແຈ້ງວ່າ ການຊຳລະໃຫ້ບໍຣິສຸດແມ່ນຫຍັງ ແລະ ຈະໄດ້ຮັບການຊຳລະນັ້ນມາໄດ້ຢ່າງໃດ. ພຣະຜູ້ຊ່ວຍໃຫ້ລອດຊົງອະທິຖານເພື່ອພວກສາວົກຂອງພຣະອົງວ່າ: “ຂໍຊຳລະພວກເຂົາໃຫ້ບໍຣິສຸດດ້ວຍຄວາມຈິງ, ພຣະທຳຂອງພຣະອົງເປັນຄວາມຈິງ.” (ໂຢຮັນ 17:17 LCV). ອາຈານໂປໂລສອນວ່າ ຜູ້ທີ່ເຊື່ອຈະໄດ້ຮັບການ “ຊຳລະໄວ້ໂດຍພຣະວິນຍານບໍຣິສຸດ.” (ໂຣມ 15:16 THSV). ວຽກງານຂອງພຣະວິນຍານບໍຣິສຸດແມ່ນຫຍັງ? ພຣະເຢຊູຊົງກ່າວແກ່ພວກສາວົກຂອງພຣະອົງວ່າ: “ເມື່ອພຣະວິນຍານແຫ່ງຄວາມຈິງມາ ພຣະອົງຈະນຳພວກເຈົ້າໄປສູ່ຄວາມຈິງທັງໝົດ.” (ໂຢຮັນ 16:13). ສ່ວນຜູ້ຂຽນເພງສັນລະເສີນກ່າວວ່າ: “ກົດບັນຍັດຂອງພຣະອົງກໍເປັນຄວາມຈິງຢູ່ເລື້ອຍ.” (ເພງສັນລະເສີນ 119:142). ພຣະຄຳ ແລະ ພຣະວິນຍານຂອງພຣະເຈົ້າ ເປີດເຜີຍໃຫ້ມະນຸດເຫັນເຖິງຫຼັກການອັນສຳຄັນ ແຫ່ງຄວາມຊອບທຳທີ່ມີຢູ່ໃນພຣະບັນຍັດຂອງພຣະອົງ. ເນື່ອງຈາກວ່າ ພຣະບັນຍັດຂອງພຣະເຈົ້າ “ສັກສິດ, ຊອບທຳ ແລະ ດີ” (ໂຣມ 7:12 LCV) ແລະ ເປັນພາບສະທ້ອນຄວາມສົມບູນແບບຂອງພຣະເຈົ້າ, ສະນັ້ນ, ອຸປະນິໄສທີ່ຖືກຫຼໍ່ຫຼອມຂຶ້ນດ້ວຍການເຊື່ອຟັງພຣະບັນຍັດນັ້ນກໍຈະບໍຣິສຸດ. ພຣະຄຣິສເປັນແບບຢ່າງທີ່ສົມບູນແບບຂອງອຸປະນິໄສດັ່ງກ່າວ. ພຣະອົງກ່າວວ່າ: “ເຮົາໄດ້ປະຕິບັດຕາມບັນຍັດຂອງພຣະບິດາ,” “ເຮົາເຮັດສິ່ງທີ່ພຣະອົງພໍໃຈສະເໝີ.” (ໂຢຮັນ 15:10 NTV; 8:29 LCV). ພຣະຄຸນຂອງພຣະເຈົ້າ ຈະຊ່ວຍໃຫ້ຜູ້ຕິດຕາມພຣະຄຣິສ ສ້າງອຸປະນິໄສທີ່ສອດຄ່ອງກັບຫຼັກການແຫ່ງພຣະບັນຍັດອັນບໍຣິສຸດຂອງພຣະອົງ ເພື່ອພວກເຂົາຈະໄດ້ກາຍເປັນເໝືອນພຣະອົງ. ນີ້ແຫຼະຄືການຊຳລະໃຫ້ບໍຣິສຸດຕາມພຣະຄຳພີ. {GC 469.2}

## {GC 469.3}

### ດ້ວຍຄວາມເຊື່ອເທົ່ານັ້ນ

ວຽກງານນີ້ຈະສຳເລັດໄດ້ ກໍດ້ວຍຄວາມເຊື່ອໃນພຣະຄຣິສເທົ່ານັ້ນ, ໂດຍຣິດອຳນາດຂອງພຣະວິນຍານບໍຣິສຸດທີ່ສະຖິດຢູ່ໃນໃຈ. ອາຈານໂປໂລໄດ້ຕັກເຕືອນຜູ້ທີ່ເຊື່ອວ່າ: “ຈົ່ງບາກບັ່ນຕໍ່ໄປເພື່ອຄວາມພົ້ນຂອງພວກເຈົ້າ ດ້ວຍຄວາມຢຳເກງ ແລະ ຕົວສັ່ນ, ເພາະວ່າແມ່ນພຣະເຈົ້າເປັນຜູ້ກະທຳການຢູ່ພາຍໃນພວກເຈົ້າ ເພື່ອໃຫ້ພວກເຈົ້າຕັ້ງໃຈ ແລະ…ກະທຳເພື່ອໃຫ້ບັນລຸຈຸດປະສົງອັນດີຂອງພຣະອົງ.” (ຟີລິບປອຍ 2:12, 13 LCV). ຄຣິສຕຽນຈະຮູ້ສຶກເຖິງການຊັກຈູງຂອງຄວາມບາບ, ແຕ່ພວກເຂົາຈະຕ້ອງຕໍ່ສູ້ກັບມັນຢູ່ສະເໝີ. ຈຸດນີ້ແຫຼະ ທີ່ພວກເຮົາຕ້ອງການຄວາມຊ່ວຍເຫຼືອຈາກພຣະຄຣິສ; ຄວາມອ່ອນແອຂອງມະນຸດຈະປະສານເຂົ້າກັບພະລັງອັນຍິ່ງໃຫຍ່ຂອງພຣະເຈົ້າ ແລະ ດ້ວຍຄວາມເຊື່ອພວກເຂົາຈະປະກາດວ່າ: “ຂອບພຣະຄຸນພຣະເຈົ້າ! ພຣະອົງມອບໄຊຊະນະໃຫ້ແກ່ພວກເຮົາໂດຍທາງພຣະເຢຊູຄຣິສເຈົ້າ ອົງພຣະຜູ້ເປັນເຈົ້າຂອງພວກເຮົາ.” (1 ໂກຣິນໂທ 15:57 LCV). {GC 469.3}

## {GC 470.1}

ພຣະຄຳພີສະແດງໃຫ້ເຫັນຢ່າງຈະແຈ້ງວ່າ ການຊຳລະໃຫ້ບໍຣິສຸດເປັນຂະບວນການທີ່ດຳເນີນໄປເທື່ອລະກ້າວ. ເມື່ອຄົນບາບກັບໃຈ ແລະ ໄດ້ພົບສັນຕິສຸກກັບພຣະເຈົ້າ ໂດຍທາງພຣະໂລຫິດແຫ່ງການລຶບລ້າງຄວາມຜິດບາບ, ຊີວິດຄຣິສຕຽນຂອງເຂົາຫາກໍພຽງເລີ່ມຕົ້ນຂຶ້ນເທົ່ານັ້ນ. ບັດນີ້ເຂົາຕ້ອງ “ກ້າວໜ້າໄປເຖິງຄວາມບໍຣິບູນ” (ເຮັບເຣີ 6:1 TKJV) ເພື່ອຈະເຕີບໃຫຍ່ຂຶ້ນສູ່ “ຂະໜາດຄວາມສົມບູນຂອງພຣະຄຣິສເຈົ້າ.” (ເອເຟໂຊ 4:13 LCV). ອາຈານໂປໂລກ່າວວ່າ: “ເຮົາເຮັດຢ່າງໜຶ່ງຄື: ລືມສິ່ງຢູ່ເບື້ອງຫຼັງ ແລະ ເອົາໃຈໃສ່ສິ່ງທີ່ຢູ່ຂ້າງໜ້າ, ເຮົາກຳລັງມຸ່ງໜ້າໄປສູ່ຫຼັກໄຊເພື່ອຈະໄດ້ຮັບລາງວັນ ເພາະເປັນລາງວັນ ທີ່ພຣະເຈົ້າໄດ້ເອີ້ນເຮົາໃຫ້ໄປຮັບຢູ່ສະຫວັນໃນພຣະຄຣິສເຈົ້າເຢຊູ.” (ຟີລິບປອຍ 3:13, 14 LCV). ສ່ວນເປໂຕໄດ້ບອກພວກເຮົາ ເຖິງຂັ້ນຕອນທີ່ຈະນຳໄປສູ່ການຊຳລະໃຫ້ບໍຣິສຸດຕາມພຣະຄຳພີວ່າ: “ພວກເຈົ້າຈົ່ງພະຍາຍາມທຸກວິທີ ທີ່ຈະເພີ່ມຄວາມດີເຂົ້າກັບຄວາມເຊື່ອຂອງພວກເຈົ້າ ແລະ ເພີ່ມຄວາມຮູ້ເຂົ້າກັບຄວາມດີ, ແລະເພີ່ມການບັງຄົບຕົນເຂົ້າກັບຄວາມຮູ້, ເພີ່ມຄວາມອົດທົນເຂົ້າກັບການບັງຄັບຕົນ, ເພີ່ມຊີວິດໃນທາງຂອງພຣະເຈົ້າເຂົ້າກັບຄວາມບາກບັ່ນ ແລະ ເພີ່ມຄວາມຮັກກັນເໝືອນພີ່ນ້ອງເຂົ້າກັບຊີວິດໃນທາງຂອງພຣະເຈົ້າ ແລະ ເພີ່ມຄວາມຮັກເຂົ້າກັບຄວາມຮັກກັນເໝືອນພີ່ນ້ອງ…ຖ້າພວກເຈົ້າເຮັດຢ່າງນັ້ນແລ້ວພວກເຈົ້າກໍຈະບໍ່ສະດຸດລົ້ມລົງຈັກເທື່ອ.” (2 ເປໂຕ 1:5–10 LCV). {GC 470.1}

## {GC 470.2}

ຜູ້ທີ່ໄດ້ຮັບການຊຳລະໃຫ້ບໍຣິສຸດຕາມພຣະຄຳພີຈະສະແດງເຖິງຄວາມອ່ອນນ້ອມຖ່ອມຕົນ. ເໝືອນດັ່ງໂມເຊ ພວກເຂົາໄດ້ເຫັນຣັດສະໝີພາບອັນໜ້າຢ້ານກົວຂອງຄວາມບໍຣິສຸດ; ແລະເມື່ອທຽບກັບຄວາມບໍຣິສຸດ ແລະ ຄວາມສົມບູນແບບອັນສູງສຸດຂອງພຣະເຈົ້າຜູ້ຊົງຣິດທານຸພາບສູງສຸດ, ພວກເຂົາເຫັນວ່າຕົນເອງບໍ່ມີຄຸນຄ່າອັນໃດ. {GC 470.2}

## {GC 470.3}

ຜູ້ເຜີຍພຣະທຳດານີເອນ ເປັນແບບຢ່າງຂອງການຖືກຊຳລະໃຫ້ບໍຣິສຸດຢ່າງແທ້ຈິງ; ຊີວິດອັນຍືນຍາວຂອງເພິ່ນ ອຸທິດໃຫ້ແກ່ການຮັບໃຊ້ອົງພຣະຜູ້ເປັນເຈົ້າ. ເພິ່ນເປັນ “ທີ່ຮັກຢ່າງຍິ່ງ” (ດານີເອນ 10:11 TKJV) ຂອງສະຫວັນ; ແຕ່ແທນທີ່ຈະອ້າງວ່າຕົນເປັນຄົນສະອາດບໍຣິສຸດ, ຜູ້ເຜີຍພຣະທຳທີ່ໄດ້ຮັບກຽດສູງທ່ານນີ້ໄດ້ຖ່ອມຕົວລົງ ແລະ ນັບຕົວເອງເຂົ້າຮ່ວມກັບຄົນທີ່ເຮັດບາບຢ່າງຮ້າຍແຮງຂອງອິດສະຣາເອນ ໃນຂະນະທີ່ເພິ່ນອ້ອນວອນຕໍ່ພຣະເຈົ້າເພື່ອປະຊາກອນຂອງເພິ່ນວ່າ: “ພວກຂ້ານ້ອຍກຳລັງພາວັນນາອະທິຖານຫາພຣະອົງ ບໍ່ແມ່ນຍ້ອນພວກຂ້ານ້ອຍກະທຳໃນສິ່ງທີ່ຖືກຕ້ອງ ແຕ່ຍ້ອນພຣະອົງມີຄວາມເມດຕາ.” “ພວກຂ້ານ້ອຍໄດ້ເຮັດບາບ ແລະ ເຮັດຜິດ.” ເພິ່ນອະທິບາຍວ່າ: “ຂ້າພະເຈົ້າໄດ້ສືບຕໍ່ກ່າວ ແລະ ພາວັນນາອະທິຖານ ໂດຍສາລະພາບບາບຂອງຂ້າພະເຈົ້າ ແລະ ບາບຂອງຊາວອິດສະຣາເອນປະຊາຊົນຂອງຂ້າພະເຈົ້າ.” ແລ້ວເມື່ອພຣະບຸດຂອງພຣະເຈົ້າສະເດັດມາປາກົດແກ່ເພິ່ນໃນພາຍຫຼັງ ເພື່ອໃຫ້ຄຳແນະນຳ, ດານີເອນກ່າວວ່າ: “ສ່ວນດີຂອງຂ້າພະເຈົ້າໄດ້ກາຍເປັນມົນທິນອັນເປິເປື້ອນພາຍໃນຂ້າພະເຈົ້າ ແລະ ຂ້າພະເຈົ້າບໍ່ເຫຼືອເຫື່ອແຮງຢູ່ເລີຍ.” (ດານີເອນ 9:18, 15, 20; 10:8 ແປຈາກສະບັບ KJV). {GC 470.3}

## {GC 471.1}

ເມື່ອທ່ານໂຢບໄດ້ຍິນສຽງຂອງພຣະເຈົ້າດັງອອກມາຈາກລົມບ້າໝູ, ເພິ່ນໄດ້ອຸທານອອກມາວ່າ: “ຂ້ານ້ອຍກິນແໜງຕົວເອງ ແລະ ຂ້ານ້ອຍປະໃຈເກົ່າເອົາໃຈໃໝ່ໃນຂີ້ຝຸ່ນດິນ ແລະ ໃນຂີ້ເທົ່າໄຟ.” (ໂຢບ 42:6 ສະບັບລາວບູຮານ). ເມື່ອເອຊາຢາເຫັນສະຫງ່າຣາສີຂອງພຣະຜູ້ເປັນເຈົ້າ ແລະ ໄດ້ຍິນສຽງພວກເຄຣຸບຮ້ອງວ່າ, “ບໍຣິສຸດ ບໍຣິສຸດ ບໍຣິສຸດ ພຣະເຈົ້າຢາເວອົງຊົງຣິດອຳນາດຍິ່ງໃຫຍ່ຊົງບໍຣິສຸດ,” ເພິ່ນຈຶ່ງຮ້ອງອອກມາວ່າ, “ຂ້ານ້ອຍໝົດຫວັງສາແລ້ວ ເຄາະກຳເປັນຂອງຂ້ານ້ອຍສາແລ້ວ.” (ເອຊາຢາ 6:3, 5). ຫຼັງຈາກອາຈານໂປໂລຖືກຮັບຂຶ້ນໄປເຖິງສະຫວັນຊັ້ນທີສາມ ແລະ ໄດ້ຍິນສິ່ງທີ່ມະນຸດບໍ່ສາມາດເວົ້າອອກມາໄດ້, ເພິ່ນໄດ້ເອີ້ນຕົນເອງວ່າ: “ເຮົາເປັນຜູ້ຕ່ຳຕ້ອຍກວ່າຜູ້ເລັກນ້ອຍທີ່ສຸດຂອງບັນດາຄົນທັງໝົດຂອງພຣະເຈົ້າ.” (ເບິ່ງ 2 ໂກຣິນໂທ 12:2–4; ເອເຟໂຊ 3:8 LCV). ແມ່ນແຕ່ໂຢຮັນຜູ້ເປັນທີ່ຮັກແພງ, ຜູ້ທີ່ເຄີຍເອນຫົວລົງທີ່ຊວງເອິກຂອງພຣະເຢຊູ ແລະ ໄດ້ເຫັນສະຫງ່າຣາສີຂອງພຣະອົງ, ເພິ່ນຍັງລົ້ມລົງຄືກັບຄົນຕາຍຢູ່ທີ່ພຣະບາດຂອງພຣະອົງ. (ເບິ່ງ ພຣະນິມິດ 1:17). {GC 471.1}

## {GC 471.2}

ຄົນທີ່ດຳເນີນຊີວິດ\Sຢູ່ໃຕ້ຮົ່ມເງົາຂອງໄມ້ກາງແຂນແຫ່ງພູເຂົາຄານວາຣີ ຈະບໍ່ມີການຍົກຍ້ອງຕົນເອງ ຫຼື ການອວດອ້າງວ່າຕົນບໍ່ມີບາບ. ພວກເຂົາຮູ້ດີວ່າ ແມ່ນບາບຂອງພວກເຂົາເອງ ທີ່ເຮັດໃຫ້ພຣະບຸດຂອງພຣະເຈົ້າຕ້ອງທົນທຸກທໍລະມານ ຈົນພຣະໄທຂອງພຣະອົງແຕກສະຫຼາຍ; ຄວາມຄິດນີ້ຈະນຳພວກເຂົາໄປສູ່ການຖ່ອມຕົວລົງ. ຍິ່ງຜູ້ໃດຢູ່ໃກ້ຊິດພຣະເຢຊູຫຼາຍເທົ່າໃດ, ຜູ້ນັ້ນກໍຍິ່ງເຫັນຄວາມອ່ອນແອ ແລະ ຄວາມບາບຂອງມະນຸດຢ່າງຈະແຈ້ງເທົ່ານັ້ນ. ຄວາມຫວັງດຽວຂອງພວກເຂົາ ແມ່ນຢູ່ໃນຄຸນຄວາມດີຂອງພຣະຜູ້ຊ່ວຍໃຫ້ລອດ ຜູ້ຖືກຄຶງໄວ້ທີ່ໄມ້ກາງແຂນ ແລະ ໄດ້ຟື້ນຄືນພຣະຊົນ. {GC 471.2}

## {GC 471.3}

ຄຳສອນເລື່ອງການຊຳລະໃຫ້ບໍຣິສຸດ ທີ່ກຳລັງໄດ້ຮັບຄວາມສົນໃຈຫຼາຍໃນວົງການສາສະໜາທຸກວັນນີ້ ມີລັກສະນະຂອງການຍົກຍ້ອງຕົນເອງ ແລະ ການເມີນເສີຍຕໍ່ພຣະບັນຍັດຂອງພຣະເຈົ້າປະປົນຢູ່ນຳ ເຊິ່ງສະແດງໃຫ້ເຫັນວ່າ ຄຳສອນດັ່ງກ່າວບໍ່ໄດ້ມາຈາກພຣະຄຳພີ. ຜູ້ສົ່ງເສີມຄຳສອນນີ້ກ່າວວ່າ ການຊຳລະໃຫ້ບໍຣິສຸດເປັນວຽກງານທີ່ເກີດຂຶ້ນທັນທີ; ພວກເຂົາຈຶ່ງບັນລຸເຖິງຄວາມບໍຣິສຸດອັນສົມບູນ\Sໂດຍຄວາມເຊື່ອເທົ່ານັ້ນ. ພວກເຂົາເວົ້າວ່າ “ໃຫ້ເຈົ້າເຊື່ອຢ່າງດຽວກໍພໍ, ແລ້ວພຣະພອນທັງຫຼາຍຈະເປັນຂອງເຈົ້າ.” ໝາຍຄວາມວ່າ, ຜູ້ທີ່ຮັບເອົາພຣະພອນ ບໍ່ຈຳເປັນຕ້ອງມີຄວາມພະຍາຍາມໃດໆອີກ. ໃນຂະນະດຽວກັນ, ພວກເຂົາປະຕິເສດສິດອຳນາດຂອງພຣະບັນຍັດຂອງພຣະເຈົ້າ, ໂດຍອ້າງວ່າ ພວກເຂົາໄດ້ຮັບການປົດປ່ອຍຈາກພັນທະ ທີ່ຈະຕ້ອງຖືຮັກສາພຣະບັນຍັດ. ແຕ່ເປັນໄປໄດ້ບໍ ທີ່ມະນຸດຈະບໍຣິສຸດ ແລະ ເປັນທີ່ພໍພຣະໄທຂອງພຣະເຈົ້າ ໂດຍບໍ່ເຊື່ອຟັງພຣະບັນຍັດທີ່ສະແດງເຖິງພຣະລັກສະນະ ແລະ ນ້ຳພຣະໄທຂອງພຣະອົງ? {GC 471.3}

## {GC 472.1}

ຄຳສອນທີ່ວ່າ ຄວາມເຊື່ອພຽງຢ່າງດຽວກໍພໍແລ້ວນັ້ນ ເປັນຄຳສອນທີ່ມີຄົນມັກຫຼາຍ ເພາະພວກເຂົາຢາກໄດ້ສາສະໜາທີ່ງ່າຍໆ ທີ່ບໍ່ຕ້ອງພະຍາຍາມ, ບໍ່ຕ້ອງປະຕິເສດຕົນເອງ ແລະ ບໍ່ຕ້ອງຫັນໜີຈາກຄວາມໄຮ້ສາລະຂອງທາງໂລກ. ແຕ່ພຣະຄຳຂອງພຣະເຈົ້າກ່າວວ່າແນວໃດ? ອັກຄະສາວົກຢາໂກໂບກ່າວວ່າ: “ຖ້າຄົນໜຶ່ງອ້າງວ່າຕົນມີຄວາມເຊື່ອ ແຕ່ບໍ່ມີການປະຕິບັດ ມັນຈະມີປະໂຫຍດອັນໃດ? ຄວາມເຊື່ອແບບນີ້ສາມາດຊ່ວຍພວກເຂົາໃຫ້ລອດພົ້ນໄດ້ບໍ?…ຄົນໂງ່ເອີຍ, ພວກເຈົ້າຕ້ອງການຫຼັກຖານວ່າ ຄວາມເຊື່ອທີ່ບໍ່ມີການປະຕິບັດນັ້ນ ໄຮ້ປະໂຫຍດແມ່ນບໍ? ພຣະເຈົ້າຖືວ່າ ອັບຣາຮາມບັນພະບຸລຸດຂອງພວກເຮົາ ເປັນຜູ້ຊອບທຳ ກໍຍ້ອນການປະຕິບັດຂອງເພິ່ນທີ່ໄດ້ຖວາຍອີຊາກ ລູກຊາຍຂອງເພິ່ນເທິງແທ່ນບູຊາບໍ່ແມ່ນບໍ? ພວກເຈົ້າກໍເຫັນແລ້ວວ່າຄວາມເຊື່ອ ແລະ ການປະຕິບັດຂອງເພິ່ນກໍເຮັດຄຽງຄູ່ກັນໄປ ແລະ ຄວາມເຊື່ອຂອງເພິ່ນຄົບຖ້ວນສົມບູນ ໂດຍສິ່ງທີ່ເພິ່ນໄດ້ປະຕິບັດ.…ພວກເຈົ້າກໍເຫັນແລ້ວວ່າ ຜູ້ທີ່ຈະຖືກນັບວ່າເປັນຜູ້ຊອບທຳ ກໍດ້ວຍການປະຕິບັດຂອງພວກເຂົາ ບໍ່ແມ່ນພຽງຄວາມເຊື່ອຢ່າງດຽວ.” (ຢາໂກໂບ 2:14–24 LCV). {GC 472.1}

## {GC 472.2}

ພຣະຄຳຂອງພຣະເຈົ້າຕໍ່ຕ້ານຄຳສອນນີ້ ທີ່ຫຼອກລວງເລື່ອງຄວາມເຊື່ອທີ່ປາສະຈາກການກະທຳ. ການທີ່ຢາກໄດ້ຄວາມໂປດປານຈາກສະຫວັນ ໂດຍບໍ່ປະຕິບັດຕາມເງື່ອນໄຂແຫ່ງພຣະກະລຸນານັ້ນ ບໍ່ແມ່ນຄວາມເຊື່ອ ແຕ່ເປັນການອວດອ້າງ, ເພາະວ່າຄວາມເຊື່ອທີ່ແທ້ຈິງມີພື້ນຖານຢູ່ໃນພຣະສັນຍາ ແລະ ຫຼັກການຂອງພຣະຄຳພີ. {GC 472.2}

## {GC 472.3}

ຢ່າໃຫ້ຜູ້ໃດຫຼອກລວງຕົວເອງວ່າ ຕົນສາມາດເປັນຄົນບໍຣິສຸດໄດ້ ໃນຂະນະທີ່ຈົງໃຈລະເມີດຂໍ້ກຳນົດຂໍ້ໃດຂໍ້ໜຶ່ງຂອງພຣະເຈົ້າ. ການເຮັດບາບທີ່ຮູ້ດີຢູ່ແລ້ວ ຈະດັບສຽງຂອງພຣະວິນຍານ ແລະ ແຍກຈິດວິນຍານອອກຈາກພຣະເຈົ້າ. “ການບາບແມ່ນການຝ່າຝືນກົດບັນຍັດ” ແລະ “ຜູ້ໃດທີ່ຍັງເຮັດບາບຕາມເຄີຍ ຜູ້ນັ້ນກໍຍັງບໍ່ເຫັນພຣະອົງ ແລະ ຍັງບໍ່ຮູ້ຈັກພຣະອົງ.” (1 ໂຢຮັນ 3:4, 6). ເຖິງແມ່ນວ່າ ໃນຈົດໝາຍຂອງໂຢຮັນ ເພິ່ນໄດ້ເວົ້າເຖິງຄວາມຮັກຢ່າງຫຼວງຫຼາຍກໍຕາມ, ແຕ່ເພິ່ນກໍບໍ່ລັງເລທີ່ຈະເປີດເຜີຍລັກສະນະທີ່ແທ້ຈິງຂອງຄົນເຫຼົ່ານັ້ນ ທີ່ອ້າງວ່າຕົນເປັນຄົນບໍຣິສຸດ ໃນຂະນະທີ່ຍັງລະເມີດພຣະບັນຍັດຂອງພຣະເຈົ້າຢູ່. “ຖ້າຄົນໃດເວົ້າວ່າ, ‘ຕົນຮູ້ຈັກພຣະອົງ’ ແຕ່ບໍ່ຖືຮັກສາກົດບັນຍັດຂອງພຣະອົງ ຄົນນັ້ນກໍເວົ້າຕົວະ ແລະ ຄວາມຈິງກໍບໍ່ມີຢູ່ໃນລາວ. ແຕ່ຜູ້ໃດກໍຕາມ ທີ່ຖືຮັກສາພຣະທຳຂອງພຣະອົງ, ຜູ້ນັ້ນແຫຼະ ທີ່ຮັກພຣະເຈົ້າຢ່າງຄົບຖ້ວນບໍຣິບູນໂດຍແທ້.” (1 ໂຢຮັນ 2:4, 5). ນີ້ແມ່ນສິ່ງທີ່ທົດສອບຄຳອ້າງຂອງທຸກຄົນ\sກ່ຽວກັບຊີວິດຄຣິສຕຽນຂອງເຂົາ. ພວກເຮົາບໍ່ສາມາດຖືວ່າຜູ້ໃດເປັນຄົນບໍຣິສຸດໄດ້ ຖ້າບໍ່ໄດ້ວັດແທກເຂົາດ້ວຍພຣະບັນຍັດຂອງພຣະເຈົ້າ ເຊິ່ງເປັນມາດຕະຖານດ້ານຄວາມບໍຣິສຸດອັນດຽວຂອງພຣະອົງ ທັງໃນສະຫວັນ ແລະ ໃນແຜ່ນດິນໂລກ. ຖ້າຜູ້ໃດບໍ່ເຫັນຄວາມສຳຄັນຂອງກົດສິນທຳ, ຖ້າລາວເບິ່ງຂ້າມ ແລະ ດູໝິ່ນພຣະບັນຍັດຂອງພຣະເຈົ້າ, ຖ້າຜູ້ໃດລະເມີດຂໍ້ໃດຂໍ້ໜຶ່ງໃນບັນດາຂໍ້ບັນຍັດເຫຼົ່ານີ້ ແລະ ສອນຄົນອື່ນໃຫ້ເຮັດແບບດຽວກັນ, ລາວຈະບໍ່ມີຄ່າໃນສາຍຕາຂອງສະຫວັນ ແລະ ພວກເຮົາສາມາດຮູ້ຢ່າງແນ່ນອນວ່າ ການອວດອ້າງຂອງລາວນັ້ນບໍ່ມີມູນຄວາມຈິງ. {GC 472.3}

## {GC 473.1}

ການອ້າງວ່າຕົວເອງບໍ່ມີຄວາມບາບ ເປັນຫຼັກຖານຢ່າງແຈ່ມແຈ້ງວ່າ ຜູ້ທີ່ອ້າງນັ້ນຢູ່ຫ່າງໄກຈາກຄວາມບໍຣິສຸດ. ສາເຫດທີ່ເປັນຢ່າງນັ້ນ ກໍຍ້ອນວ່າເຂົາບໍ່ມີຄວາມເຂົ້າໃຈອັນແທ້ຈິງ ກ່ຽວກັບຄວາມບໍຣິສຸດຜຸດຜ່ອງ ອັນບໍ່ມີຂອບເຂດຈຳກັດຂອງພຣະເຈົ້າ ແລະ ບໍ່ເຂົ້າໃຈເຖິງການປ່ຽນແປງທີ່ມະນຸດຕ້ອງໄດ້ຮັບ ເພື່ອໃຫ້ສອດຄ່ອງກັບພຣະລັກສະນະຂອງພຣະອົງ. ເຂົາບໍ່ເຂົ້າໃຈຄວາມບໍຣິສຸດ ແລະ ຄວາມປະເສີດຂອງພຣະເຢຊູ ອີກທັງບໍ່ເຂົ້າໃຈເຖິງຄວາມຊົ່ວຮ້າຍ ແລະ ພິດໄພຂອງຄວາມບາບ ເຂົາຈຶ່ງຖືວ່າຕົນເອງບໍຣິສຸດ. ຍິ່ງເຂົາຢູ່ຫ່າງໄກຈາກພຣະຄຣິສເທົ່າໃດ ແລະ ຍິ່ງມີຄວາມເຂົ້າໃຈອັນຈຳກັດກ່ຽວກັບພຣະລັກສະນະ ແລະ ພຣະປະສົງຂອງພຣະເຈົ້າເທົ່າໃດ ເຂົາກໍຍິ່ງເບິ່ງເຫັນຕົນເອງເປັນຄົນຊອບທຳຫຼາຍຂຶ້ນເທົ່ານັ້ນ. {GC 473.1}

## {GC 473.2}

### ການຊຳລະໃຫ້ບໍຣິສຸດຕາມພຣະຄຳພີ

ການຊຳລະໃຫ້ບໍຣິສຸດຕາມທີ່ກ່າວໄວ້ໃນພຣະຄຳພີກວມເອົາທຸກສ່ວນຂອງມະນຸດ ທັງຮ່າງກາຍ, ຈິດໃຈ ແລະ ຈິດວິນຍານ. ອາຈານໂປໂລ ໄດ້ອະທິຖານເພື່ອສະມາຊິກຄຣິສຕະຈັກ ແຫ່ງເມືອງເທສະໂລນິກວ່າ “ຂໍພຣະເຈົ້າ…ຊົງຮັກສາທັງຈິດວິນຍານ, ຈິດໃຈ ແລະ ຮ່າງກາຍຂອງພວກເຮົາ ໃຫ້ປາສະຈາກຄວາມຜິດໃດໆ ຈົນເຖິງວັນທີ່ອົງພຣະເຢຊູຄຣິສເຈົ້າຂອງພວກເຮົາສະເດັດມາປາກົດ.” (1 ເທສະໂລນິກ 5:23). ເພິ່ນຍັງໄດ້ຂຽນເຖິງຜູ້ເຊື່ອໃນນະຄອນໂຣມວ່າ: “ເຫດສະນັ້ນ ພີ່ນ້ອງທັງຫຼາຍເອີຍ, ໂດຍເຫັນແກ່ພຣະເມດຕາກະລຸນາຂອງພຣະເຈົ້າ ເຮົາຈຶ່ງຮຽກຮ້ອງພວກເຈົ້າໃຫ້ຖວາຍຕົວແກ່ພຣະເຈົ້າ ເປັນເຄື່ອງບູຊາອັນມີຊີວິດ, ເປັນອັນບໍຣິສຸດ ແລະ ເປັນທີ່ພໍພຣະໄທພຣະເຈົ້າ” (ໂຣມ 12:1). ໃນສະໄໝຂອງຊົນຊາດອິດສະຣາເອນບູຮານ, ເຄື່ອງຖວາຍບູຊາທຸກຢ່າງທີ່ນຳມາຖວາຍແດ່ພຣະເຈົ້າ ຕ້ອງຖືກກວດກາຢ່າງລະມັດລະວັງ. ຖ້າພົບຄວາມບົກຜ່ອງໃດໆໃນສັດທີ່ນຳມາຖວາຍ, ມັນກໍຈະຖືກປະຕິເສດ ເພາະພຣະເຈົ້າໄດ້ສັ່ງໄວ້ວ່າເຄື່ອງຖວາຍບູຊານັ້ນຈະຕ້ອງ “ບໍ່ມີຕຳໜິ” (ເບິ່ງ ລະບຽບພວກເລວີ 1:3). ເຊັ່ນດຽວກັນ, ຄຣິສຕຽນຖືກສັ່ງໃຫ້ຖວາຍຮ່າງກາຍຂອງຕົນເປັນ “ເຄື່ອງບູຊາອັນມີຊີວິດ, ເປັນອັນບໍຣິສຸດ ແລະ ເປັນທີ່ພໍພຣະໄທພຣະເຈົ້າ.” ເພື່ອເຮັດໄດ້ແນວນີ້, ພວກເຂົາຕ້ອງຮັກສາຄວາມສາມາດທຸກຢ່າງຂອງຕົນ ໃຫ້ຢູ່ໃນສະພາບທີ່ດີທີ່ສຸດເທົ່າທີ່ຈະເປັນໄປໄດ້. ທຸກການກະທຳ ທີ່ເຮັດໃຫ້ກຳລັງກາຍ ຫຼື ກຳລັງຄວາມຄິດອ່ອນແອລົງນັ້ນ ເຮັດໃຫ້ມະນຸດບໍ່ສາມາດຮັບໃຊ້ພຣະຜູ້ສ້າງຂອງຕົນໄດ້ຢ່າງສົມຄວນ. ພຣະເຈົ້າຈະພໍພຣະໄທບໍ ຖ້າພວກເຮົາບໍ່ຖວາຍສິ່ງທີ່ດີທີ່ສຸດ? ພຣະຄຣິສຊົງກ່າວວ່າ: “ຈົ່ງຮັກອົງພຣະຜູ້ເປັນເຈົ້າ ພຣະເຈົ້າຂອງເຈົ້າ ດ້ວຍສຸດໃຈ…ຂອງພວກເຈົ້າ.” (ມັດທາຍ 22:37 LCV). ຜູ້ທີ່ຮັກພຣະເຈົ້າດ້ວຍສຸດໃຈຈະປາຖະໜາຖວາຍການຮັບໃຊ້ທີ່ດີທີ່ສຸດແດ່ພຣະອົງ. ພວກເຂົາຈະພະຍາຍາມຮັກສາກົດສຸຂະພາບ ເພື່ອຈະໄດ້ເຮັດຕາມນ້ຳພຣະໄທຂອງພຣະເຈົ້າໃຫ້ດີຂຶ້ນເລື້ອຍໆເຕັມຄວາມສາມາດທັງໝົດຂອງຕົນ. ພວກເຂົາຈະບໍ່ປ່ອຍໃຫ້ຄວາມຢາກຝ່າຍເນື້ອໜັງເຮັດໃຫ້ການຖວາຍຊີວິດຮັບໃຊ້ອົງພຣະບິດາເປັນມົນທິນ. {GC 473.2}

## {GC 474.1}

ເປໂຕກ່າວວ່າ: “ຈົ່ງລະເວັ້ນຈາກຄວາມປາຖະໜາຊົ່ວ ເຊິ່ງຕໍ່ສູ້ກັບຈິດວິນຍານຂອງພວກເຈົ້າ.” (1 ເປໂຕ 2:11 LCV). ທຸກຄັ້ງທີ່ປ່ອຍຕົວໄປຕາມຄວາມບາບ ຈະເຮັດໃຫ້ຄວາມຄິດມຶນຊາ ແລະ ເຮັດໃຫ້ການຮັບຮູ້ທາງຈິດໃຈ ແລະ ຈິດວິນຍານອ່ອນແອລົງ. ສິ່ງນີ້ສົ່ງຜົນໃຫ້ພຣະຄຳ ແລະ ພຣະວິນຍານຂອງພຣະເຈົ້າ ບໍ່ສາມາດເຂົ້າເຖິງຈິດໃຈຂອງພວກເຂົາໄດ້ເທົ່າທີ່ຄວນ. ອາຈານໂປໂລຂຽນເຖິງພີ່ນ້ອງໃນເມືອງໂກຣິນໂທວ່າ: “ຂໍໃຫ້ພວກເຮົາຊຳລະຕົນເອງຈາກທຸກສິ່ງທີ່ເຮັດໃຫ້ຮ່າງກາຍ ແລະ ຈິດວິນຍານເປື້ອນເປິ, ຈົ່ງເຮັດໃຫ້ຄວາມບໍຣິສຸດສົມບູນ\Sປາກົດອອກມາຈາກຄວາມຢຳເກງພຣະເຈົ້າ.” (2 ໂກຣິນໂທ 7:1 LCV). ເມື່ອເພິ່ນກ່າວເຖິງຜົນຂອງພຣະວິນຍານ ຄື “ຄວາມຮັກ, ຄວາມຊື່ນຊົມຍິນດີ, ສັນຕິສຸກ, ຄວາມອົດທົນ, ຄວາມປານີ, ຄວາມດີ, ຄວາມສັດຊື່, ຄວາມສຸພາບອ່ອນຫວານ” ເພິ່ນຍັງລວມເອົາ “ການຄວບຄຸມຕົນເອງ” ເຂົ້ານຳ. (ຄາລາເຕຍ 5:22, 23). {GC 474.1}

## {GC 474.2}

ເຖິງແມ່ນວ່າ ມີຄຳສອນເຫຼົ່ານີ້ໃນພຣະຄຳພີກໍຕາມ, ແຕ່ມີຄຣິສຕຽນຫຼາຍຄົນ ພວມເຮັດໃຫ້ຕົນເອງອ່ອນແອລົງ ຍ້ອນການຫຼົງໄຫຼຫາຜົນກຳໄລ ຫຼື ການນິຍົມແຟຊັ້ນ; ຫຼາຍຄົນກຳລັງເຮັດໃຫ້ພາບລັກຂອງພຣະເຈົ້າໃນຕົວເອງ ມົວໝອງລົງຍ້ອນການກິນດື່ມມົວເມົາ ແລະ ຄວາມມ່ວນຊື່ນທີ່ຜິດສິນທຳ. ຄົນໃນຄຣິສຕະຈັກບໍ່ພຽງແຕ່ບໍ່ໄດ້ຕຳໜິສິ່ງເຫຼົ່ານີ້ເທົ່ານັ້ນ, ແຕ່ຍັງສົ່ງເສີມຄວາມຊົ່ວ ດ້ວຍການຫາເງິນເຂົ້າຄັງຂອງຄຣິສຕະຈັກໃນວິທີທີ່ຜິດ ເຊັ່ນ: ຍົວະໃຫ້ມີການກິນດື່ມ, ໃຫ້ຫວັງໃນຜົນກຳໄລ ແລະ ຫາຄວາມມ່ວນຊື່ນ; ສາເຫດທີ່ເຮັດຢ່າງນີ້ກໍເພາະວ່າ ຄວາມຮັກທີ່ມີຕໍ່ພຣະຄຣິສນັ້ນ ບໍ່ພຽງພໍທີ່ຈະໃຫ້ຄົນບໍລິຈາກເງິນ. ຖ້າພຣະເຢຊູສະເດັດມາຍັງໂບດຕ່າງໆໃນທຸກມື້ນີ້ ແລະ ເຫັນການກິນລ້ຽງ ແລະ ການຄ້າຂາຍ ອັນບໍ່ບໍຣິສຸດ ທີ່ກຳລັງດຳເນີນຢູ່ໃນນາມຂອງສາສະໜາ, ພຣະອົງຈະບໍ່ຂັບໄລ່ຜູ້ທີ່ເຮັດໃຫ້ບ່ອນສັກສິດເປັນມົນທິນອອກໄປ ເໝືອນດັ່ງທີ່ພຣະອົງຊົງຂັບໄລ່ພວກແລກປ່ຽນເງິນ ອອກຈາກພຣະວິຫານບໍ? {GC 474.2}

## {GC 474.3}

ອັກຄະສາວົກຢາໂກໂບກ່າວວ່າ: “ສະຕິປັນຍາທີ່ມາຈາກສະຫວັນ ກ່ອນອື່ນໝົດນັ້ນຄືບໍຣິສຸດ.” (ຢາໂກໂບ 3:17 LCV). ຖ້າເພິ່ນໄດ້ພົບກັບ\Sຜູ້ທີ່ອ້າງພຣະນາມອັນປະເສີດຂອງພຣະເຢຊູ\Sດ້ວຍປາກທີ່ເປື້ອນຢາສູບ, ຜູ້ທີ່ມີກິ່ນປາກ ແລະ ກິ່ນຕົວຂອງຢາສູບ, ຜູ້ທີ່ເຮັດໃຫ້ອາກາດບໍຣິສຸດເປັນພິດ ແລະ ບັງຄັບໃຫ້ທຸກຄົນອ້ອມຂ້າງຕ້ອງສູດດົມສານພິດນັ້ນ; ຖ້າອັກຄະສາວົກຢາໂກໂບ ໄດ້ປະເຊີນກັບການປະພຶດທີ່ຂັດແຍ້ງກັບຄວາມບໍຣິສຸດຂອງຂ່າວປະເສີດເຊັ່ນນີ້, ເພິ່ນກໍຄົງປະນາມການສູບຢາວ່າມັນ “ເປັນຂອງຝ່າຍໂລກ, ບໍ່ຢູ່ຝ່າຍວິນຍານ ແລະ ເປັນຂອງຝ່າຍມານ.” ຄົນທີ່ເປັນທາດຂອງຢາສູບ ແລະ ອ້າງວ່າຕົນໄດ້ຮັບການຊຳລະໃຫ້ບໍຣິສຸດຢ່າງສົມບູນ ກໍເວົ້າດ້ວຍຄວາມຫວັງວ່າຈະໄດ້ຂຶ້ນສະຫວັນ, ແຕ່ພຣະຄຳຂອງພຣະເຈົ້າຂຽນໄວ້ຢ່າງຈະແຈ້ງວ່າ “ບໍ່ມີສິ່ງທີ່ເປັນມົນທິນ…ຈະເຂົ້າໃນນະຄອນນີ້ໄດ້ເລີຍ.” (ພຣະນິມິດ 21:27). {GC 474.3}

## {GC 475.1}

“ພວກເຈົ້າບໍ່ຮູ້ບໍວ່າ ຮ່າງກາຍຂອງພວກເຈົ້າ ເປັນວິຫານຂອງພຣະວິນຍານບໍຣິສຸດເຈົ້າ ຜູ້ສະຖິດໃນພວກເຈົ້າ, ອົງທີ່ພວກເຈົ້າໄດ້ຮັບຈາກພຣະເຈົ້າ? ພວກເຈົ້າບໍ່ໄດ້ເປັນເຈົ້າຂອງຕົວພວກເຈົ້າເອງ; ພວກເຈົ້າຖືກຊື້ໄວ້ດ້ວຍລາຄາສູງ. ເຫດສະນັ້ນ, ຈົ່ງຖວາຍກຽດແກ່ພຣະເຈົ້າດ້ວຍຮ່າງກາຍຂອງພວກເຈົ້າ.” (1 ໂກຣິນໂທ 6:19, 20 LCV). ຜູ້ທີ່ມີຮ່າງກາຍເປັນວິຫານຂອງພຣະວິນຍານບໍຣິສຸດ ຈະບໍ່ຕົກເປັນທາດຂອງນິໄສອັນຊົ່ວຮ້າຍ. ກຳລັງຄວາມສາມາດຂອງເຂົາເປັນຂອງພຣະຄຣິສ ຜູ້ຊົງໄຖ່ເຂົາດ້ວຍພຣະໂລຫິດຂອງພຣະອົງ. ຊັບສິນຂອງເຂົາເປັນຂອງພຣະອົງ. ເຂົາຈະມີຄວາມຜິດຢ່າງແນ່ນອນ ຖ້າເຂົາສູນເສຍທຶນຮອນທີ່ພຣະເຈົ້າຊົງມອບໝາຍໃຫ້. ໃນແຕ່ລະປີ, ມີຄົນທີ່ອ້າງຕົນເປັນຄຣິສຕຽນ ແຕ່ກັບໃຊ້ເງິນຈຳນວນມະຫາສານ ໄປກັບສິ່ງທີ່ບໍ່ມີປະໂຫຍດ ແລະ ເປັນໂທດ, ໃນຂະນະທີ່ມີຄົນຈຳນວນຫຼວງຫຼາຍກຳລັງພິນາດຍ້ອນຂາດພຣະຄຳແຫ່ງຊີວິດ. ພວກເຂົາສໍ້ໂກງພຣະເຈົ້າ ໂດຍການບໍ່ຖວາຍສິບລົດ ແລະ ເງິນຖວາຍອື່ນໆ, ແຕ່ພັດໃຊ້ເງິນເພື່ອຕອບສະໜອງກິເລດຕັນຫາທີ່ທຳລາຍ ຫຼາຍກວ່າການໃຫ້ທານເພື່ອຊ່ວຍເຫຼືອຄົນທຸກຍາກ ຫຼື ເພື່ອສະໜັບສະໜູນການປະກາດຂ່າວປະເສີດ. ຖ້າທຸກຄົນທີ່ອ້າງວ່າເປັນຜູ້ຕິດຕາມພຣະຄຣິສ ໄດ້ຮັບການຊຳລະໃຫ້ບໍຣິສຸດຢ່າງແທ້ຈິງ, ແທນທີ່ຈະໃຊ້ເງິນໄປກັບສິ່ງທີ່ບໍ່ຈຳເປັນ ແລະ ເປັນສິ່ງທີ່ໃຫ້ໂທດ ພວກເຂົາຈະມອບຖວາຍໃຫ້ແກ່ຄັງຂອງອົງພຣະຜູ້ເປັນເຈົ້າ. ຖ້າເປັນດັ່ງນັ້ນ, ຄຣິສຕຽນຈະເປັນແບບຢ່າງໃນການຮູ້ຈັກປະມານຕົນ, ການປະຕິເສດຕົນເອງ ແລະ ການເສຍສະຫຼະ. ເມື່ອນັ້ນພວກເຂົາຈະເປັນແສງສະຫວ່າງໃຫ້ແກ່ໂລກ. {GC 475.1}

## {GC 475.2}

ໂລກນີ້ມົວເມົາຢູ່ກັບການເຮັດຕາມໃຈຕົນເອງ. “ຕັນຫາຂອງເນື້ອໜັງ, ຕັນຫາຂອງຕາ ແລະ ຄວາມອວດອົ່ງຂອງຊີວິດ” ກຳລັງຄອບງຳຄົນສ່ວນຫຼາຍ. (1 ໂຢຮັນ 2:16 LCV). ແຕ່ຜູ້ຕິດຕາມພຣະຄຣິສ ໄດ້ຮັບການຊົງຮຽກເອີ້ນທີ່ສູງສົ່ງກວ່ານັ້ນ. “ຈົ່ງອອກມາ ແລະ ແຍກອອກຈາກພວກເຂົາ. ຢ່າແຕະຕ້ອງສິ່ງທີ່ເປັນມົນທິນ ແລ້ວເຮົາຈະຮັບພວກເຈົ້າ.” (2 ໂກຣິນໂທ 2:6 LCV). ອີງຕາມພຣະຄຳຂອງພຣະເຈົ້າ ການຊຳລະໃຫ້ບໍຣິສຸດຈະເປັນຂອງແທ້ໄດ້ ກໍຕໍ່ເມື່ອເຮົາຕັດຂາດຈາກການຫຼົງລະເລີງໃນທາງບາບ ແລະ ຄວາມສຸກຝ່າຍໂລກເທົ່ານັ້ນ. {GC 475.2}

## {GC 475.3}

### ການເຂົ້າເຝົ້າພຣະເຈົ້າໂດຍກົງ

ສຳລັບຜູ້ທີ່ເຮັດຕາມເງື່ອນໄຂທີ່ວ່າ “ຈົ່ງອອກມາ ແລະ ແຍກອອກຈາກພວກເຂົາ, ຢ່າແຕະຕ້ອງສິ່ງທີ່ເປັນມົນທິນ” ນັ້ນ, ພຣະເຈົ້າຊົງສັນຍາວ່າ: “ເຮົາຈະຮັບພວກເຈົ້າ ແລະ ເຮົາຈະເປັນບິດາຂອງພວກເຈົ້າ ແລ້ວພວກເຈົ້າຈະເປັນລູກຊາຍລູກຍິງຂອງເຮົາ, ອົງພຣະຜູ້ເປັນເຈົ້າຜູ້ຣິດອຳນາດຍິ່ງໃຫຍ່ກ່າວດັ່ງນີ້ແຫຼະ.” (2 ໂກຣິນໂທ 6:17, 18). ຄຣິສຕຽນທຸກຄົນມີທັງສິດທິພິເສດ ແລະ ໜ້າທີ່ໃນການມີຄວາມສຳພັນອັນເລິກເຊິ່ງກັບພຣະເຈົ້າ. ພຣະເຢຊູຊົງກ່າວວ່າ: “ເຮົານີ້ແຫຼະ ເປັນຄວາມສະຫວ່າງຂອງໂລກ. ຜູ້ໃດກໍຕາມທີ່ຕາມເຮົາມາ ຈະບໍ່ເດີນໃນຄວາມມືດ, ແຕ່ຈະມີຄວາມສະຫວ່າງແຫ່ງຊີວິດ.” (ໂຢຮັນ 8:12 LCV). “ທາງຂອງຄົນຊອບທຳເດີນໄປນັ້ນ ເປັນດັ່ງຕາເວັນຂຶ້ນໃນຍາມເຊົ້າ ໂດຍສ່ອງແສງເຫຼື້ອມໃສຂຶ້ນໄປຈົນກວ່າກາງເວັນມາຮອດ.” (ສຸພາສິດ 4:18). ພຣະເຢຊູຊົງເປັນຄວາມສະຫວ່າງຂອງໂລກ; ທຸກບາດກ້າວແຫ່ງຄວາມເຊື່ອ ແລະ ການເຊື່ອຟັງ ນຳໃຫ້ຈິດວິນຍານເຂົ້າໃກ້ພຣະອົງຫຼາຍຂຶ້ນ, ເຊິ່ງໃນພຣະອົງບໍ່ມີຄວາມມືດໃດໆເລີຍ. ຣັດສະໝີອັນຮຸ່ງເຮືອງຂອງດວງຕາເວັນແຫ່ງຄວາມຊອບທຳ ສ່ອງແສງມາເທິງຜູ້ຮັບໃຊ້ຂອງພຣະເຈົ້າ ແລະ ພວກເຂົາຕ້ອງສະທ້ອນແສງນັ້ນອອກໄປ. ດາວເຄາະທັງຫຼາຍສະທ້ອນແສງຂອງດວງອາທິດສັນໃດ, ຄຣິສຕຽນກໍຕ້ອງສະແດງໃຫ້ເຫັນວ່າ ມີພຣະເຈົ້າຜູ້ປະທັບເທິງບັນລັງແຫ່ງຈັກກະວານສັນນັ້ນ, ພຣະລັກສະນະຂອງພຣະອົງສົມຄວນແກ່ການສັນລະເສີນ ແລະ ການເອົາເປັນແບບຢ່າງ. ຜູ້ທີ່ເປັນພະຍານເພື່ອພຣະອົງ ຈະສະແດງໃຫ້ເຫັນພຣະຄຸນຂອງພຣະວິນຍານ ແລະ ຄວາມສະອາດບໍຣິສຸດແຫ່ງພຣະລັກສະນະຂອງພຣະອົງ. {GC 475.3}

## {GC 476.1}

ໃນຈົດໝາຍ ທີ່ອາຈານໂປໂລຂຽນເຖິງຄຣິສຕະຈັກໃນເມືອງໂກໂລຊາຍ, ເພິ່ນໄດ້ກ່າວເຖິງພຣະພອນອັນອຸດົມສົມບູນ ທີ່ພຣະເຈົ້າຊົງມອບໃຫ້ແກ່ລູກຂອງພຣະອົງ ໂດຍກ່າວວ່າ: “ພວກເຮົາຈຶ່ງໄດ້ພາວັນນາອະທິຖານເພື່ອພວກເຈົ້າສະເໝີ ພວກເຮົາທູນຂໍພຣະເຈົ້າ ໂຜດໃຫ້ພວກເຈົ້າມີຄວາມຮອບຮູ້ເຖິງນໍ້າພຣະໄທຂອງພຣະອົງ ໃນພຣະປັນຍາກັບຄວາມເຂົ້າໃຈທຸກຢ່າງ ເຊິ່ງມາຈາກພຣະວິນຍານ. ເພື່ອພວກເຈົ້າຈະໄດ້ດຳເນີນຊີວິດຕາມທີ່ສົມຄວນໃນອົງພຣະຜູ້ເປັນເຈົ້າ ແລະ ເປັນທີ່ພໍພຣະໄທພຣະອົງຢ່າງແທ້ຈິງ, ໃຫ້ພວກເຈົ້າເກີດຜົນໃນການດີທຸກຢ່າງ ແລະ ຈະເລີນຂຶ້ນໃນຄວາມຮູ້ເຖິງພຣະເຈົ້າ. ຂໍໃຫ້ພວກເຈົ້າມີກຳລັງເຂັ້ມແຂງຂຶ້ນທຸກຢ່າງ ໂດຍຣິດອຳນາດອັນຮຸ່ງເຮືອງຂອງພຣະອົງ, ເພື່ອວ່າ ພວກເຈົ້າຈະສາມາດອົດທົນຕໍ່ທຸກສິ່ງໄດ້ ແລະ ມີຄວາມໝັ່ນພຽນດ້ວຍຄວາມຍິນດີ.” (ໂກໂລຊາຍ 1:9–11). {GC 476.1}

## {GC 476.2}

ນອກຈາກນັ້ນ, ເພິ່ນຍັງໄດ້ຂຽນເຖິງຄວາມປາຖະໜາ ທີ່ຢາກໃຫ້ພີ່ນ້ອງຊາວເອເຟໂຊເຂົ້າໃຈ ເຖິງສິດທິພິເສດອັນສູງສົ່ງຂອງຄຣິສຕຽນ. ເພິ່ນໄດ້ເປີດເຜີຍຕໍ່ພວກເຂົາ ດ້ວຍຖ້ອຍຄຳທີ່ຄົບຖ້ວນສົມບູນທີ່ສຸດ ກ່ຽວກັບຣິດອຳນາດ ແລະ ຄວາມຮູ້ອັນປະເສີດ ທີ່ພວກເຂົາອາດມີໄດ້ໃນຖານະລູກຊາຍລູກຍິງຂອງພຣະເຈົ້າຜູ້ສູງສຸດ. ເປັນສິດທິຂອງພວກເຂົາທີ່ຈະ “ເຂັ້ມແຂງຂຶ້ນ ດ້ວຍຣິດອຳນາດຜ່ານທາງພຣະວິນຍານຂອງພຣະອົງທີ່ຢູ່ພາຍໃນ” ທັງ “ວາງຮາກລົງ ແລະ ຕັ້ງໝັ້ນຄົງໃນຄວາມຮັກ” ໃຫ້ມີ “ຣິດອຳນາດ ພ້ອມກັບຄົນບໍຣິສຸດທັງປວງຂອງອົງພຣະຜູ້ເປັນເຈົ້າ” ທີ່ຈະສາມາດ “ເຂົ້າໃຈເຖິງຄວາມກວ້າງ, ຄວາມຍາວ, ຄວາມສູງ ແລະ ຄວາມເລິກຂອງຄວາມຮັກຂອງພຣະຄຣິສເຈົ້າ.” ຢ່າງໃດກໍຕາມ, ເພິ່ນໄດ້ສະແດງເຖິງສິດທິພິເສດອັນຍິ່ງໃຫຍ່ທີ່ສຸດຂອງຄຣິສຕຽນ ເມື່ອເພິ່ນທູນຂໍໃຫ້ພວກເຂົາໄດ້ຮັບຄວາມ “ເຕັມຂະໜາດຂອງຄວາມສົມບູນທັງໝົດຂອງພຣະເຈົ້າ.” (ເອເຟໂຊ 3:16–19 LCV). {GC 476.2}

## {GC 477.1}

ພຣະເຈົ້າໄດ້ເປີດເຜີຍໃຫ້ເຫັນວ່າ{\;}ຖ້າພວກເຮົາເຊື່ອໃນພຣະສັນຍາຂອງພຣະບິດາເທິງສະຫວັນ{\;}ແລະ{\;}ເຊື່ອຟັງຕາມຂໍ້ກຳນົດຂອງພຣະອົງ,{\;}ພວກເຮົາກໍສາມາດບັນລຸເຖິງຄວາມສຳເລັດອັນສູງສຸດໄດ້. ຄຸນຄວາມດີຂອງພຣະຄຣິສເປີດທາງໃຫ້ພວກເຮົາສາມາດເຂົ້າເຝົ້າພຣະເຈົ້າຜູ້ຊົງຣິດທານຸພາບສູງສຸດ. “ພຣະອົງຜູ້ບໍ່ໄດ້ຫວງພຣະບຸດອົງດຽວຂອງພຣະອົງ ແຕ່ໄດ້ມອບພຣະບຸດນັ້ນໃຫ້ແກ່ພວກເຮົາທຸກຄົນ, ຖ້າເປັນຢ່າງນັ້ນພຣະອົງຈະບໍ່ເມດຕາໃຫ້ທຸກສິ່ງແກ່ພວກເຮົາພ້ອມກັບພຣະບຸດນັ້ນບໍ?” (ໂຣມ 8:32 LCV). ພຣະບິດາໄດ້ປະທານພຣະວິນຍານຂອງພຣະອົງ ແກ່ພຣະບຸດຢ່າງບໍ່ຈຳກັດ ແລະ ພວກເຮົາກໍສາມາດຮັບພຣະວິນຍານຢ່າງບໍ່ຈຳກັດເຊັ່ນກັນ. ພຣະເຢຊູຊົງກ່າວວ່າ “ເຖິງແມ່ນວ່າພວກເຈົ້າຜູ້ເປັນຄົນຊົ່ວ ຍັງຮູ້ຈັກເອົາຂອງດີໃຫ້ແກ່ລູກຂອງຕົນ, ພຣະບິດາເຈົ້າຂອງພວກເຈົ້າໃນສະຫວັນ ຈະໃຫ້ພຣະວິນຍານບໍຣິສຸດເຈົ້າແກ່ບັນດາຜູ້ທີ່ຂໍຈາກພຣະອົງ ຫຼາຍກວ່ານັ້ນຈັກເທົ່າໃດ!” (ລູກາ 11:13 LCV). “ຖ້າພວກເຈົ້າຂໍສິ່ງໃດໃນນາມຂອງເຮົາ…ເຮົາກໍຈະເຮັດສິ່ງນັ້ນ.” “ຈົ່ງຂໍແລ້ວພວກເຈົ້າຈະໄດ້ຮັບ ແລະ ຄວາມຊື່ນຊົມຍິນດີຂອງພວກເຈົ້າຈະເຕັມບໍຣິບູນ.” (ໂຢຮັນ 14:14 LCV; 16:24 LCV). {GC 477.1}

## {GC 477.2}

ຄຣິສຕຽນຄວນດຳລົງຊີວິດດ້ວຍຄວາມນອບນ້ອມຖ່ອມຕົນ; ແຕ່ໃນຂະນະດຽວກັນ, ບໍ່ຄວນໂສກເສົ້າ ຫຼື ຕຳໜິຕົນເອງຢູ່ຕະຫຼອດເວລາ. ທຸກຄົນມີສິດທິພິເສດ ທີ່ຈະດຳລົງຊີວິດໃນແບບທີ່ພຣະເຈົ້າພໍພຣະໄທ ແລະ ອວຍພອນ. ບໍ່ແມ່ນພຣະປະສົງຂອງພຣະບິດາເທິງສະຫວັນ ທີ່ຈະໃຫ້ພວກເຮົາຮູ້ສຶກວ່າຖືກກ່າວໂທດ ແລະ ຢູ່ພາຍໃຕ້ຄວາມມືດມົນຢູ່ຕະຫຼອດເວລາ. ການຍ່າງກົ້ມຫົວ ແລະ ຈິດໃຈທີ່ຈົດຈໍ່ແຕ່ກັບຕົນເອງ ບໍ່ໄດ້ສະແດງເຖິງຄວາມຖ່ອມຕົວທີ່ແທ້ຈິງ. ພວກເຮົາສາມາດໄປຫາພຣະເຢຊູ ແລະ ຮັບການຊຳລະໃຫ້ສະອາດ, ແລ້ວຢືນຢູ່ຕໍ່ໜ້າພຣະບັນຍັດ ໂດຍບໍ່ມີຄວາມອັບອາຍ ຫຼື ຄວາມເສົ້າເສຍໃຈ. “ເຫດສະນັ້ນ, ບັດນີ້ການປັບໂທດຈຶ່ງບໍ່ມີແກ່ຄົນທັງຫຼາຍທີ່ຢູ່ໃນພຣະເຢຊູຄຣິສ ຜູ້ບໍ່ດຳເນີນຕາມຝ່າຍເນື້ອໜັງ ແຕ່ຕາມຝ່າຍພຣະວິນຍານ.” (ໂຣມ 8:1 TKJV). {GC 477.2}

## {GC 477.3}

ໂດຍຜ່ານພຣະເຢຊູ ລູກຫຼານຂອງອາດາມທີ່ຕົກຢູ່ໃນຄວາມບາບໄດ້ກາຍເປັນ “ລູກຂອງພຣະເຈົ້າ.” (1 ໂຢຮັນ 3:1 LCV). “ທັງພຣະອົງຜູ້ທີ່ເຮັດໃຫ້ມະນຸດທັງຫຼາຍບໍຣິສຸດ ກັບບັນດາຜູ້ທີ່ພຣະອົງເຮັດໃຫ້ບໍຣິສຸດນັ້ນ ເປັນຄອບຄົວດຽວກັນ. ດັ່ງນັ້ນ, ພຣະເຢຊູເຈົ້າຈຶ່ງບໍ່ລະອາຍທີ່ຈະເອີ້ນພວກເຂົາເຫຼົ່ານັ້ນວ່າພີ່ນ້ອງ.” (ເຮັບເຣີ 2:11). ຊີວິດຄຣິສຕຽນຄວນເປັນຊີວິດທີ່ເຕັມໄປດ້ວຍຄວາມເຊື່ອ, ໄຊຊະນະ ແລະ ຄວາມຊື່ນຊົມຍິນດີໃນພຣະເຈົ້າ. “ເພາະທຸກຄົນທີ່ເກີດຈາກພຣະເຈົ້າ ກໍມີໄຊຕໍ່ໂລກ ແລະ ຄວາມເຊື່ອຂອງພວກເຮົານີ້ແຫຼະ ເປັນໄຊຊະນະທີ່ຊະນະຕໍ່ໂລກ.” (1 ໂຢຮັນ 5:4). ເນເຫມີຢາຜູ້ຮັບໃຊ້ຂອງພຣະເຈົ້າ ໄດ້ກ່າວຄວາມຈິງຢ່າງຖືກຕ້ອງວ່າ: “ຄວາມ*ຊື່ນບານ*ໃນອົງພຣະຜູ້ເປັນເຈົ້າເປັນກຳລັງຂອງທ່ານ.” (ເນເຫມີຢາ 8:10 TNCV). ສ່ວນອາຈານໂປໂລກ່າວວ່າ: “ຈົ່ງຊົມຊື່ນຍິນດີໃນອົງພຣະຜູ້ເປັນເຈົ້າທຸກເວລາ ເຮົາຂໍຢໍ້າອີກວ່າ ຈົ່ງຊົມຊື່ນຍິນດີເທີ້ນ.” “ຈົ່ງຊົມຊື່ນຍິນດີຢູ່ສະເໝີ, ຈົ່ງອະທິຖານຢູ່ບໍ່ຂາດ, ຈົ່ງໂມທະນາຂອບພຣະຄຸນໃນທຸກສະຖານະການ ເພາະນີ້ຄືຄວາມປະສົງຂອງພຣະເຈົ້າ ສຳລັບພວກເຈົ້າທັງຫຼາຍ ໃນພຣະຄຣິສເຈົ້າເຢຊູ.” (ຟີລິບປອຍ 4:4; 1 ເທສະໂລນິກ 5:16–18 LCV). {GC 477.3}

## {GC 478.1}

ນີ້ຄືໝາກຜົນຂອງການຖິ້ມໃຈເກົ່າເອົາໃຈໃໝ່ ແລະ ການຊຳລະໃຫ້ບໍຣິສຸດຕາມພຣະຄຳພີ. ເນື່ອງຈາກວົງການຄຣິສຕຽນ ບໍ່ເອົາໃຈໃສ່ຫຼັກການອັນຍິ່ງໃຫຍ່ແຫ່ງຄວາມຊອບທຳ ທີ່ຢູ່ໃນພຣະບັນຍັດຂອງພຣະເຈົ້າ, ໝາກຜົນເຫຼົ່ານີ້ຈຶ່ງຫາເຫັນໄດ້ຍາກ. ນີ້ເປັນເຫດຜົນທີ່ພວກເຮົາບໍ່ຄ່ອຍໄດ້ເຫັນວຽກງານອັນເລິກເຊິ່ງ ແລະ ຍືນຍົງຂອງພຣະວິນຍານບໍຣິສຸດ ເໝືອນດັ່ງທີ່ເຄີຍປາກົດໃນການຟື້ນຟູເມື່ອສະໄໝກ່ອນ. {GC 478.1}

## {GC 478.2}

ພວກເຮົາປ່ຽນແປງຕາມສິ່ງທີ່ເຝົ້າເບິ່ງ. ບໍ່ເປັນທີ່ໜ້າແປກໃຈທີ່ຊີວິດຝ່າຍວິນຍານໃນຄຣິສຕະຈັກເສື່ອມຖອຍລົງ ເມື່ອຄົນປະຖິ້ມພຣະບັນຍັດອັນສັກສິດ ທີ່ພຣະເຈົ້າຊົງໃຊ້ເພື່ອເປີດເຜີຍພຣະລັກສະນະອັນດີພ້ອມ ແລະ ບໍຣິສຸດຂອງພຣະອົງ ແລ້ວຫັນໄປສົນໃຈຄຳສອນ ແລະ ແນວຄິດຂອງມະນຸດແທນ. ອົງພຣະຜູ້ເປັນເຈົ້າຊົງກ່າວວ່າ: “ພວກເຂົາໄດ້ຫັນໜີໄປຈາກເຮົາ ຜູ້ເປັນບໍ່ນໍ້າພຸແຫ່ງຊີວິດ ແລະ ພວກເຂົາໄດ້ຂຸດອ່າງນໍ້າໄວ້ສຳລັບຕົນເອງ ເປັນອ່າງແຕກທີ່ບັນຈຸນໍ້າໄວ້ບໍ່ໄດ້.” (ເຢເຣມີຢາ 2:13). {GC 478.2}

## {GC 478.3}

“ຄວາມສຸກເປັນຂອງບຸກຄົນ ຜູ້ທີ່ບໍ່ເຮັດຕາມຄຳແນະນຳຂອງຄົນຊົ່ວຮ້າຍ…ແຕ່ພວກເຂົາພົບຄວາມຊົມຊື່ນຍິນດີຢູ່ໃນພຣະຄຳຂອງພຣະເຈົ້າຢາເວ ແລະ ພາວັນນາເອົາທັງເວັນທັງຄືນ. ພວກເຂົາເປັນດັ່ງຕົ້ນໄມ້ທີ່ໃຫຍ່ຢູ່ໃກ້ລຳນໍ້າ ເຊິ່ງເກີດໝາກຕາມລະດູການ ແລະ ໃບກໍບໍ່ຫ່ຽວແຫ້ງຈັກເທື່ອ. ທຸກສິ່ງທີ່ພວກເຂົາກະທຳ ກໍຈະເລີນຮຸ່ງເຮືອງຂຶ້ນ.” (ເພງສັນລະເສີນ 1:1–3). ການຟື້ນຟູຄວາມເຊື່ອ ແລະ ຊີວິດຝ່າຍຈິດວິນຍານແບບດັ້ງເດີມ ໃນທ່າມກາງຜູ້ທີ່ອ້າງຕົນວ່າເປັນໄພ່ພົນຂອງພຣະເຈົ້າ ຈະເກີດຂຶ້ນໄດ້ກໍຕໍ່ເມື່ອພຣະບັນຍັດຂອງພຣະເຈົ້າ ກັບມາມີບົດບາດຢ່າງທີ່ຄວນຈະເປັນເທົ່ານັ້ນ. “ພຣະເຈົ້າຢາເວໄດ້ກ່າວແກ່ປະຊາຊົນຂອງພຣະອົງວ່າ, ‘ຈົ່ງຢຸດຢູ່ທີ່ທາງສີ່ແຍກ ແລະ ແນມເບິ່ງ. ຈົ່ງຖາມຫາຫົນທາງດັ້ງເດີມ ແລະ ຫົນທາງອັນດີເລີດນັ້ນວ່າຢູ່ໃສ. ຈົ່ງເດີນໄປຕາມທາງນັ້ນ ແລະ ພວກເຈົ້າກໍຈະພົບຄວາມຢູ່ເຢັນເປັນສຸກ.” (ເຢເຣມີຢາ 6:16). {GC 478.3}
