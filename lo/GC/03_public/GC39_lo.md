---
chapter:
  number: 39
  title:
    lo: ເວລາແຫ່ງຄວາມຍາກລຳບາກ
    en: The Time of Trouble
---

## {GC 613.1}

### ໜ້າທີ່ປະໂຣຫິດສຳເລັດແລ້ວ

“ໃນເວລານັ້ນ ມີຄາເອນເທວະດາຕົນໃຫຍ່ ຜູ້ທີ່ຮັກສາປະຊາຊົນຂອງພຣະອົງຈະມາປາກົດ. ແລ້ວກໍຈະມີການລຳບາກໜັກເກີດຂຶ້ນ ຢ່າງບໍ່ເຄີຍມີມານັບຕັ້ງແຕ່ມີຊົນຊາດທັງຫຼາຍ. ເມື່ອເຖິງເວລານັ້ນ ປະຊາຊົນທັງປວງຂອງເຈົ້າ ທີ່ມີຊື່ໃນໜັງສືຂອງພຣະເຈົ້າຈະໄດ້ພົ້ນ.” (ດານີເອນ 12:1). {GC 613.1}

## {GC 613.2}

ເມື່ອການປະກາດຂ່າວ\sຂອງທູດສະຫວັນອົງທີສາມສິ້ນສຸດລົງ, ເວລາແຫ່ງພຣະເມດຕາໝົດແລ້ວ ສຳລັບຊາວໂລກທີ່ບໍ່ຍອມກັບໃຈ. ໄພ່ພົນຂອງພຣະເຈົ້າ ໄດ້ເຮັດພາລະກິດຂອງຕົນສຳເລັດແລ້ວ. ພວກເຂົາໄດ້ຮັບ ຝົນປາຍລະດູ ຄື “ວາລະແຫ່ງການຟື້ນໃຈ” ທີ່ມາຈາກອົງພຣະຜູ້ເປັນເຈົ້າ (ກິດຈະການ 3:19 TNCV). ໄພ່ພົນຂອງພຣະເຈົ້າມີຄວາມພ້ອມແລ້ວ ສຳລັບເວລາແຫ່ງຄວາມຍາກລຳບາກທີ່ກຳລັງຈະມາເຖິງ. ບັນດາທູດສະຫວັນກຳລັງວຸ້ນວຽກຢູ່ໃນສະຫວັນ; ມີທູດສະຫວັນອົງໜຶ່ງ ກັບມາຈາກໂລກປະກາດວ່າ ວຽກງານຂອງຕົນສຳເລັດແລ້ວ; ການທົດສອບຄັ້ງສຸດທ້າຍ ໄດ້ມາເຖິງມະນຸດສະໂລກທຸກຄົນແລ້ວ; ແລະທຸກຄົນທີ່ພິສູດຄວາມຈົງຮັກພັກດີຕໍ່ພຣະບັນຍັດ ໄດ້ຮັບຕາປະທັບຂອງພຣະເຈົ້າຜູ້ຊົງພຣະຊົນຢູ່. ໃນເວລານັ້ນ, ພຣະເຢຊູຈະຢຸດການອ້ອນວອນໃນສະຖານນະມັດສະການເບື້ອງເທິງ. ພຣະອົງຊົງຍົກພຣະຫັດຂຶ້ນ ແລະ ກ່າວດ້ວຍສຽງດັງວ່າ, “ສຳເລັດແລ້ວ.” ເຫຼົ່າທູດສະຫວັນທັງປວງ ກໍຖອດມົງກຸດຂອງຕົນອອກ ໃນຂະນະທີ່ພຣະອົງຊົງປະກາດຖ້ອຍຄຳອັນເຄັ່ງຂຶມວ່າ: “ຜູ້ທີ່ເຮັດຜິດ ກໍໃຫ້ເຮັດຜິດຕໍ່ໄປ, ຜູ້ທີ່ຊົ່ວຊ້າ ກໍໃຫ້ຊົ່ວຊ້າຕໍ່ໄປ, ຜູ້ທີ່ເຮັດສິ່ງທີ່ຖືກຕ້ອງ ກໍໃຫ້ເຮັດສິ່ງທີ່ຖືກຕ້ອງຕໍ່ໄປ ແລະ ຜູ້ທີ່ເປັນຄົນບໍຣິສຸດ ກໍໃຫ້ເປັນຄົນບໍຣິສຸດຕໍ່ໄປ.” (ພຣະນິມິດ 22:11 LCV). ທຸກຄະດີໄດ້ຖືກຕັດສິນລະຫວ່າງຊີວິດ ແລະ ຄວາມຕາຍ. ພຣະຄຣິສໄດ້ຊົງຊຳລະບາບໃຫ້ໄພ່ພົນຂອງພຣະອົງ ແລະ ຊົງລຶບລ້າງຄວາມບາບຂອງພວກເຂົາແລ້ວ. ຈຳນວນຜູ້ທີ່ຈະຮັບຄວາມລອດໄດ້ຂີດເສັ້ນຕາຍແລ້ວ; “ອຳນາດ ແລະ ຄວາມຍິ່ງໃຫຍ່ຂອງອານາຈັກທັງໝົດໃນແຜ່ນດິນໂລກ”[^1] ກຳລັງຈະຖືກມອບໃຫ້ແກ່ຄົນທັງຫຼາຍ ທີ່ຈະໄດ້ຮັບຄວາມລອດເປັນມໍລະດົກ ແລະ ພຣະເຢຊູຈະຊົງຄອບຄອງໃນຖານະຈອມກະສັດ ແລະ ຈອມເຈົ້ານາຍ (ເບິ່ງ ພຣະນິມິດ 19:16). {GC 613.2}

[^1]: ດານີເອນ 7:27.

## {GC 614.1}

ເມື່ອພຣະຄຣິສສະເດັດອອກຈາກສະຖານນະມັດສະການ, ຄວາມມືດຈະປົກຄຸມຊາວໂລກ. ໃນເວລາອັນໜ້າຢ້ານກົວນັ້ນ, ຜູ້ຊອບທຳຕ້ອງດຳລົງຊີວິດຢູ່ຕໍ່ພຣະພັກພຣະເຈົ້າຜູ້ບໍຣິສຸດ ໂດຍບໍ່ມີຜູ້ອ້ອນວອນແທນ. ອຳນາດທີ່ເຄີຍຢັບຢັ້ງຄົນຊົ່ວ ຈະຖືກຍົກເລີກໄປ ແລະ ຊາຕານຈະມີອຳນາດຄອບງຳຜູ້ທີ່ບໍ່ຍອມກັບໃຈໃໝ່ ແລະ ຈະຄວບຄຸມພວກເຂົາຢ່າງສົມບູນ. ເວລາແຫ່ງພຣະກະລຸນາຂອງພຣະເຈົ້າສຳລັບມະນຸດ ໄດ້ສິ້ນສຸດລົງແລ້ວ. ຊາວໂລກໄດ້ປະຕິເສດພຣະເມດຕາຂອງພຣະອົງ, ໝິ່ນປະໝາດຄວາມຮັກຂອງພຣະອົງ ແລະ ຢຽບຢ້ຳພຣະບັນຍັດຂອງພຣະອົງ. ຄົນຊົ່ວໄດ້ກ້າວພົ້ນຂອບເຂດແຫ່ງພຣະກະລຸນາ, ພຣະວິນຍານຂອງພຣະເຈົ້າ ທີ່ພວກເຂົາປະຕິເສດຢ່າງຕໍ່ເນື່ອງ ຈຶ່ງຖືກຖອນອອກໄປໃນທີ່ສຸດ. ຄົນອະທຳບໍ່ໄດ້ຢູ່ໃຕ້ຮົ່ມພຣະຄຸນ ຈຶ່ງບໍ່ມີສິ່ງໃດປ້ອງກັນພວກເຂົາຈາກມານຮ້າຍ. ໃນຄາວນັ້ນ, ຊາຕານຈະນຳພາຊາວໂລກ ເຂົ້າສູ່ຄວາມທຸກຍາກລຳບາກຄັ້ງຍິ່ງໃຫຍ່ ເຊິ່ງເປັນເວລາແຫ່ງຄວາມຍາກລຳບາກຄັ້ງສຸດທ້າຍ. ເມື່ອເຫຼົ່າທູດສະຫວັນຂອງພຣະເຈົ້າ ເຊົາການຢັບຢັ້ງລົມໄວ້ບໍ່ໃຫ້ພັດ ເຊິ່ງໝາຍເຖິງການຢັບຢັ້ງອາລົມ ແລະ ກິເລດຕັນຫາອັນຮຸນແຮງຂອງມະນຸດ, ຄວາມວຸ້ນວາຍຈະເກີດຂຶ້ນຢ່າງເຕັມທີ່. ໂລກທັງໝົດຈະຈົມລົງໃນຄວາມຈິບຫາຍ ທີ່ຮ້າຍແຮງກວ່າທີ່ເຄີຍເກີດຂຶ້ນກັບນະຄອນເຢຣູຊາເລັມໃນອະດີດ. {GC 614.1}

## {GC 614.2}

ທູດສະຫວັນພຽງອົງດຽວ ໄດ້ທຳລາຍລູກກົກທັງໝົດຂອງຊາວເອຢິບ ແລະ ເຮັດໃຫ້ແຜ່ນດິນເຕັມໄປດ້ວຍການໄວ້ທຸກ. ເມື່ອດາວິດເຮັດຜິດຕໍ່ພຣະເຈົ້າ ໂດຍການນັບຈຳນວນປະຊາຊົນ, ທູດສະຫວັນອົງດຽວ ໄດ້ກໍ່ຄວາມວິບັດຢ່າງຮ້າຍແຮງ ເພື່ອລົງໂທດຄວາມບາບຂອງເພິ່ນ. ເຫຼົ່າທູດສະຫວັນບໍຣິສຸດໄດ້ໃຊ້ອຳນາດທຳລາຍນີ້ ເມື່ອພຣະເຈົ້າຊົງບັນຊາສັນໃດ, ທູດຝ່າຍຊາຕານ ກໍຈະໃຊ້ອຳນາດດຽວກັນ ເມື່ອພຣະອົງຊົງອະນຸຍາດ. ປະຈຸບັນກອງກຳລັງແຫ່ງຄວາມຊົ່ວຮ້າຍກຽມພ້ອມແລ້ວ ແລະ ກຳລັງລໍຖ້າການອະນຸຍາດຈາກພຣະເຈົ້າ ເພື່ອນຳຄວາມຫາຍະນະໄປທົ່ວທຸກບ່ອນ. {GC 614.2}

## {GC 614.3}

ຜູ້ທີ່ໃຫ້ກຽດພຣະບັນຍັດຂອງພຣະເຈົ້າ ຖືກກ່າວຫາວ່າ ເປັນເຫດໃຫ້ພຣະອົງລົງໂທດມະນຸດສະໂລກ. ພວກເຂົາຈະຖືກກ່າວຫາວ່າ ເປັນສາເຫດຂອງຄວາມປັ່ນປ່ວນອັນຮ້າຍແຮງຂອງທຳມະຊາດ, ຄວາມຂັດແຍ້ງ ແລະ ການຂ້າຟັນກັນ ທີ່ເຮັດໃຫ້ໂລກເຕັມໄປດ້ວຍຄວາມທຸກລຳບາກ. ຣິດອຳນາດທີ່ມາພ້ອມກັບການປະກາດເຕືອນຄັ້ງສຸດທ້າຍ ໄດ້ເຮັດໃຫ້ຄົນຊົ່ວມີຄວາມຄຽດແຄ້ນຕໍ່ທຸກຄົນທີ່ຮັບເອົາຂ່າວສານນັ້ນ. ຊາຕານຈະປຸກປັ່ນໃຫ້ຄວາມກຽດຊັງ ແລະ ການກົດຂີ່ຂົ່ມເຫັງທະວີຄວາມຮຸນແຮງຂຶ້ນ. {GC 614.3}

## {GC 615.1}

ເມື່ອພຣະເຈົ້າ ຊົງຖອນໄປຈາກຊົນຊາດຢິວ ເປັນຄັ້ງສຸດທ້າຍ, ພວກປະໂຣຫິດ ແລະ ປະຊາຊົນກໍບໍ່ຮູ້ເລື່ອງແຕ່ຢ່າງໃດ. ພວກເຂົາຍັງຖືວ່າ ຕົນເປັນຊົນຊາດທີ່ພຣະເຈົ້າຊົງເລືອກ ເຖິງແມ່ນວ່າ ພວກເຂົາຢູ່ພາຍໃຕ້ການຄວບຄຸມຂອງຊາຕານ ແລະ ຖືກຊັກຈູງດ້ວຍອາລົມອັນຊົ່ວຮ້າຍທີ່ສຸດກໍຕາມ. ພິທີກຳທັງຫຼາຍໃນພຣະວິຫານຍັງສືບຕໍ່, ພວກເຂົາຍັງຖວາຍເຄື່ອງບູຊາເທິງແທ່ນບູຊາ ທີ່ເປິເປື້ອນດ້ວຍມົນທິນ ແລະ ອ້ອນວອນຂໍພຣະພອນຈາກພຣະເຈົ້າທຸກມື້ທຸກວັນ ເພື່ອປະຊາຊົນທີ່ມີຄວາມຜິດ ໃນການຂ້າພຣະບຸດທີ່ຮັກຂອງພຣະເຈົ້າ ແລະ ໃນການພະຍາຍາມຂ້າບັນດາຜູ້ຮັບໃຊ້ ແລະ ອັກຄະສາວົກຂອງພຣະອົງ. ໃນທຳນອງດຽວກັນ, ເມື່ອມີການປະກາດຄຳຕັດສິນ ທີ່ປ່ຽນແປງບໍ່ໄດ້ໃນສະຖານນະມັດສະການ ແລະ ຊະຕາກຳຂອງມະນຸດໄດ້ຖືກຕັດສິນຊີ້ຂາດແລ້ວ, ຊາວໂລກກໍຈະບໍ່ຮູ້ຈັກເລື່ອງນີ້. ຮູບແບບການປະຕິບັດທາງສາສະໜາຈະຍັງຄົງສືບຕໍ່ໄປ ໃນທ່າມກາງຄົນທັງຫຼາຍທີ່ພຣະວິນຍານຂອງພຣະເຈົ້າໄດ້ຈາກພວກເຂົາໄປແລ້ວ. ຊາຕານຈະດົນໃຈພວກເຂົາ ໃຫ້ເຮັດຕາມແຜນການອັນຊົ່ວຮ້າຍຂອງມັນ ດ້ວຍຄວາມກະຕືລືລົ້ນ ແຕ່ຈະເບິ່ງຄືເປັນຄວາມກະຕືລືລົ້ນເພື່ອພຣະເຈົ້າ. {GC 615.1}

## {GC 615.2}

ວັນສະບາໂຕ ຈະກາຍເປັນຈຸດຂັດແຍ້ງສຳຄັນໃນວົງການຄຣິສຕຽນ, ບັນດາຜູ້ນຳທາງສາສະໜາ ແລະ ເຈົ້າໜ້າທີ່ຂອງລັດ ຈະຮ່ວມມືກັນບັງຄັບໃຫ້ຖືຮັກສາວັນອາທິດ. ການທີ່ຄົນກຸ່ມນ້ອຍ ບໍ່ຍອມອ່ອນຂໍ້ແຕ່ຢ່າງໃດ ຈະເຮັດໃຫ້ພວກເຂົາຖືກທຸກຄົນດູໝິ່ນ ແລະ ກຽດຊັງ. ຈະມີການກົດດັນໃຫ້ສັງຄົມຍອມຮັບວ່າ ຄົນຈຳນວນໜ້ອຍທີ່ຕໍ່ຕ້ານກົດລະບຽບຂອງຄຣິສຕະຈັກ ແລະ ກົດໝາຍຂອງລັດ ໃນເລື່ອງການຮັກສາວັນອາທິດນັ້ນ ບໍ່ຄວນຮັບອະນຸຍາດໃຫ້ຢູ່ຕໍ່ໄປ. ການທີ່ຈະໃຫ້ພວກເຂົາທົນທຸກທໍລະມານ ຈະດີກວ່າການທີ່ປະເທດຊາດທັງຫຼາຍ ຕ້ອງຕົກຢູ່ໃນຄວາມສັບສົນວຸ້ນວາຍ ແລະ ສະພາບທີ່ບໍ່ມີກົດໝາຍ. ຫຼາຍສະຕະວັດກ່ອນນັ້ນ, ພວກຜູ້ນຳປະຊາຊົນ ກໍເຄີຍໃຊ້ເຫດຜົນແບບດຽວກັນໃນການຕໍ່ສູ້ພຣະຄຣິສ. ກາຢະຟາເຊິ່ງເປັນຄົນມີເລ່ລ່ຽມກ່າວວ່າ: “ຈະເປັນປະໂຫຍດສຳລັບພວກທ່ານ ທີ່ໃຫ້ຄົນໜຶ່ງຕາຍເພື່ອປະຊາຊົນ ກໍດີກວ່າຈະໃຫ້ຄົນທັງຊາດຕ້ອງຈິບຫາຍ.” (ໂຢຮັນ 11:50 LCV). ຜູ້ຄົນຫຼວງຫຼາຍຈະເຫັນວ່າ ຂໍ້ສະເໜີນີ້ສົມເຫດສົມຜົນ. ໃນທີ່ສຸດ, ຈະມີການອອກຄຳສັ່ງ\Sຕໍ່ຕ້ານຜູ້ທີ່ຖືຮັກສາວັນສະບາໂຕ\Sຕາມພຣະບັນຍັດຂໍ້ທີສີ່ ແລະ ປະນາມພວກເຂົາວ່າ ເປັນຄົນທີ່ສົມຄວນຖືກລົງໂທດໃຫ້ໜັກທີ່ສຸດ. ເມື່ອຄົບກຳນົດເວລາ, ປະຊາຊົນຈະໄດ້ຮັບອະນຸຍາດໃຫ້ຂ້າພວກເຂົາໄດ້. ລະບອບສັນຕະປາປາໃນເອີຣົບ ແລະ ຄຣິສຕະຈັກໂປຣແຕັສຕັງ ທີ່ປະຖິ້ມຄວາມເຊື່ອໃນອາເມຣິກາ ຈະປະຕິບັດຕໍ່ຜູ້ທີ່ຖືຮັກສາພຣະບັນຍັດທັງໝົດຂອງພຣະເຈົ້າ ໃນລັກສະນະແບບດຽວກັນ. {GC 615.2}

## {GC 616.1}

### ເວລາທຸກຍາກຂອງຢາໂຄບ

ໃນເວລານັ້ນ, ໄພ່ພົນຂອງພຣະເຈົ້າ ຈະເຂົ້າສູ່ຄວາມທຸກຍາກລຳບາກຕ່າງໆ ເຊິ່ງຜູ້ເຜີຍພຣະທຳເຢເຣມີຢາເອີ້ນວ່າ ເປັນຄວາມທຸກຍາກຂອງຢາໂຄບ. “ພຣະເຈົ້າຢາເວກ່າວວ່າ, ‘ເຮົາໄດ້ຍິນສຽງຮ້ອງແຕກຕື່ນຕົກໃຈ ເປັນສຽງຮ້ອງຕົກໃຈກົວ ແລະ ບໍ່ມີຄວາມສະຫງົບສຸກ.…ໜ້າຕາທຸກຄົນຊີດຂາວດັ່ງຜູ້ຍິງຄອດລູກ. ວັນອັນໜ້າຢ້ານກົວໃຫຍ່ນັ້ນ ກຳລັງຈະມາເຖິງ ບໍ່ມີວັນໃດເລີຍຈະປຽບປານວັນນັ້ນໄດ້.’” “ເປັນເວລາທຸກໃຈຂອງຢາໂຄບ, ແຕ່ເຂົາກໍຍັງຈະລອດວັນນັ້ນໄປໄດ້.” (ເຢເຣມີຢາ 30:5–6, 7 TKJV). {GC 616.1}

## {GC 616.2}

ປະສົບການຂອງຢາໂຄບ ເມື່ອເພິ່ນອະທິຖານຕໍ່ສູ້ໃນຄ່ຳຄືນແຫ່ງຄວາມທຸກໃຈ ເພື່ອຂໍການຊ່ວຍກູ້ຈາກມືຂອງເອຊາວ[^2] ເປັນສັນຍະລັກເຖິງປະສົບການຂອງໄພ່ພົນຂອງພຣະເຈົ້າ ໃນເວລາແຫ່ງຄວາມທຸກຍາກລຳບາກຄັ້ງຍິ່ງໃຫຍ່ນັ້ນ. ຢາໂຄບໄດ້ຫຼອກລວງໃຫ້ພໍ່ອວຍພອນເພິ່ນແທນເອຊາວ ເຊິ່ງເປັນເຫດໃຫ້ຢາໂຄບຕ້ອງໜີເອົາຊີວິດລອດ ຈາກອ້າຍຜູ້ຂົ່ມຂູ່ວ່າຈະຂ້າເພິ່ນເສຍ. ຫຼັງຈາກລີ້ໄພຢູ່ຫຼາຍປີ, ພຣະເຈົ້າຊົງສັ່ງໃຫ້ເພິ່ນກັບຄືນປະເທດຂອງຕົນ ພ້ອມກັບລູກເມຍ ແລະ ຝູງສັດ. ເມື່ອມາຮອດຊາຍແດນ, ເພິ່ນຕົກໃຈຢ້ານກັບຂ່າວທີ່ວ່າ ເອຊາວກຳລັງມາພ້ອມກັບກຸ່ມນັກຮົບ, ເຊິ່ງແນ່ນອນວ່າ ຈະມາແກ້ແຄ້ນ. ຄົນທີ່ຢູ່ກັບຢາໂຄບ ບໍ່ມີອາວຸດປ້ອງກັນຕົວ; ເບິ່ງຄືວ່າ ຈະຕ້ອງຕົກເປັນເຫຍື່ອໃຫ້ຖືກທຳຮ້າຍ ແລະ ຂ້າຕາຍ. ນອກຈາກຄວາມກັງວົນ ແລະ ຄວາມຢ້ານກົວແລ້ວ, ຍັງມີການກ່າວໂທດຕົນເອງ ອັນເປັນພາລະທີ່ໜັກໜ່ວງ, ເພາະແມ່ນຄວາມບາບຂອງເພິ່ນເອງ ທີ່ເປັນເຫດໃຫ້ພວກເຂົາຕົກສູ່ອັນຕະລາຍໃນຄັ້ງນີ້. ຄວາມຫວັງດຽວຂອງເພິ່ນ ແມ່ນພຣະເມດຕາຂອງພຣະເຈົ້າ; ມີແນວປ້ອງກັນຕົວພຽງຢ່າງດຽວ ກໍຄືການອະທິຖານ. ເຖິງຢ່າງໃດກໍຕາມ, ເພິ່ນໄດ້ເຮັດທຸກຢ່າງທີ່ຕົນເຮັດໄດ້ ເພື່ອຊົດເຊີຍຄວາມຜິດທີ່ເຮັດຕໍ່ອ້າຍ ແລະ ຫຼີກລ້ຽງອັນຕະລາຍ. ຜູ້ຕິດຕາມພຣະຄຣິສກໍຄວນເຮັດແບບດຽວກັນ; ເມື່ອເຂົ້າໃກ້ເວລາແຫ່ງຄວາມທຸກຍາກລຳບາກ, ພວກເຂົາຄວນພະຍາຍາມທຸກວິທີທາງ ເພື່ອໃຫ້ຄົນທັງຫຼາຍເຂົ້າໃຈພວກເຂົາຢ່າງຖືກຕ້ອງ ເພື່ອກຳຈັດອະຄະຕິຂອງຜູ້ຄົນ ແລະ ຫຼີກລ້ຽງອັນຕະລາຍ ທີ່ກຳລັງຈະເກີດຂຶ້ນຕໍ່ເສລີພາບທາງຈິດສຳນຶກ. {GC 616.2}

[^2]: ເບິ່ງ ປະຖົມມະການ 32:24–30.

## {GC 616.3}

ຫຼັງຈາກສົ່ງຄອບຄົວໄປແລ້ວ ເພື່ອບໍ່ໃຫ້ພວກເຂົາເຫັນຄວາມທຸກໃຈຂອງຕົນ, ຢາໂຄບຢູ່ຄົນດຽວ ເພື່ອອ້ອນວອນຕໍ່ພຣະເຈົ້າ. ເພິ່ນສາລະພາບຄວາມບາບ ແລະ ຂອບພຣະຄຸນພຣະເຈົ້າ ສຳລັບພຣະເມດຕາທີ່ພຣະອົງຊົງມີຕໍ່ເພິ່ນ. ນອກຈາກນັ້ນ, ເພິ່ນຍັງຖ່ອມຕົວລົງ ທູນຂໍໃຫ້ພຣະອົງຊົງລະນຶກເຖິງພັນທະສັນຍາກັບບັນພະບຸລຸດ ແລະ ພຣະສັນຍາທີ່ປະທານໃຫ້ເພິ່ນໃນນິມິດທີ່ເບັດເອນ ແລະ ໃນແຜ່ນດິນທີ່ເພິ່ນລີ້ໄພ. ນີ້ແມ່ນຊ່ວງວິກິດແຫ່ງຊີວິດ, ທຸກສິ່ງຂຶ້ນຢູ່ກັບເຫດການໃນຄັ້ງນີ້. ຢາໂຄບສືບຕໍ່ອະທິຖານຄົນດຽວໃນຄວາມມືດ ດ້ວຍການຖ່ອມໃຈລົງຕໍ່ພຣະເຈົ້າ. ທັນໃດນັ້ນ, ມີມືມາວາງລົງເທິງບ່າຂອງເພິ່ນ. ເພິ່ນຄິດວ່າສັດຕູຈະມາເອົາຊີວິດ ຈຶ່ງປ້ຳສູ້ກັບຜູ້ນັ້ນດ້ວຍສິ້ນສຸດກຳລັງ. ເມື່ອຟ້າເລີ່ມແຈ້ງ ຄົນແປກໜ້າໄດ້ໃຊ້ຣິດເດດເໜືອທຳມະຊາດ ພຽງແຕະຕ້ອງຢາໂຄບເທົ່ານັ້ນ ແລະ ຊາຍທີ່ແຂງແຮງກໍເປັນຄືຄົນອຳມະພາດ. ເພິ່ນລົ້ມລົງ ບໍ່ມີແຮງສູ້ ແລະ ຮ້ອງໄຫ້ອ້ອນວອນຢູ່ທີ່ຄໍຂອງຄູ່ຕໍ່ສູ້ທີ່ເລິກລັບນັ້ນ. ບັດນີ້ຢາໂຄບຮູ້ແລ້ວວ່າ ຜູ້ທີ່ເພິ່ນປ້ຳສູ້ນຳແມ່ນທູດແຫ່ງພັນທະສັນຍາ. ເຖິງແມ່ນວ່າ ເພິ່ນພິການ ແລະ ເຈັບປວດແສນສາຫັດ ແຕ່ຢາໂຄບບໍ່ຍອມເລີກລົ້ມຄວາມມຸ່ງໝັ້ນຂອງຕົນ. ເພິ່ນໄດ້ທົນຕໍ່ຄວາມສັບສົນ, ຄວາມເສຍໃຈ ແລະ ບັນຫາທີ່ເກີດຈາກຄວາມບາບຂອງຕົນມາດົນນານ; ບັດນີ້, ເພິ່ນຕ້ອງການແນ່ໃຈວ່າ ຄວາມບາບນັ້ນໄດ້ຮັບການອະໄພແລ້ວ. ທູດແຫ່ງພັນທະສັນຍາ ເບິ່ງຄື ກຳລັງຈະຈາກໄປ ແຕ່ຢາໂຄບກອດພຣະອົງໄວ້[^3] ແລະ ທູນຂໍພຣະພອນ. ພຣະອົງຊົງກ່າວວ່າ “ປ່ອຍຂ້ອຍແມ ເພາະຕາເວັນຈວນຈະຂຶ້ນແລ້ວ.” ແຕ່ຢາໂຄບຮ້ອງວ່າ “ຂ້ອຍຈະບໍ່ປ່ອຍເຈົ້າໄປ ຈົນກວ່າເຈົ້າຈະອວຍພອນຂ້ອຍ.” (ປະຖົມມະການ 32:26). ຊ່າງເປັນຄວາມເຊື່ອໝັ້ນ, ຄວາມແນ່ວແນ່ ແລະ ຄວາມພາກພຽນທີ່ໜ້າປະທັບໃຈແທ້! ຖ້າການຮຽກຮ້ອງນີ້ເປັນການອວດອ້າງ ຫຼື ການຮຽກຮ້ອງໃນສິ່ງທີ່ຕົນບໍ່ມີສິດຮຽກຮ້ອງ, ຢາໂຄບຄົງຖືກທຳລາຍໃນທັນທີ. ແຕ່ນີ້ແມ່ນຄວາມໝັ້ນໃຈຂອງຄົນທີ່ຍອມຮັບຄວາມອ່ອນແອ ແລະ ຄວາມບໍ່ຄູ່ຄວນຂອງຕົນ ແຕ່ວາງໃຈໃນພຣະເມດຕາຂອງພຣະເຈົ້າ ຜູ້ຊົງຮັກສາພັນທະສັນຍາ. {GC 616.3}

[^3]: ໃນບົດນີ້ ແລະ ໃນໜັງສືເຫຼັ້ມອື່ນຂອງຜູ້ຂຽນ ມີການອະທິບາຍວ່າ ທູດແຫ່ງພັນທະສັນຍາ ຄືພຣະຄຣິສກ່ອນທີ່ພຣະອົງສະເດັດມາບັງເກີດເປັນມະນຸດ.

## {GC 617.1}

“ເຂົາສູ້ກັບທູດສະຫວັນ ແລະ ໄດ້ໄຊຊະນະ” (ໂຮເສອາ 12:4 NTV). ຢາໂຄບເປັນຄົນບາບ ແລະ ມີຄວາມຜິດພາດ, ແຕ່ເພິ່ນມີໄຊຊະນະກັບພຣະເຈົ້າແຫ່ງຟ້າສະຫວັນ ດ້ວຍການຖ່ອມຕົວລົງ, ກັບໃຈໃໝ່ ແລະ ການຍອມຈຳນົນ. ເພິ່ນໄດ້ຢຶດພຣະສັນຍາຂອງພຣະເຈົ້າໄວ້ ດ້ວຍຄວາມເຊື່ອທີ່ສັ່ນໄຫວ; ແລ້ວດ້ວຍຄວາມຮັກທີ່ບໍ່ມີສິ້ນສຸດ ພຣະອົງຈຶ່ງບໍ່ອາດປະຕິເສດຄຳອ້ອນວອນຂອງຄົນບາບຜູ້ນີ້. ເພື່ອເປັນຫຼັກຖານເຖິງໄຊຊະນະ ແລະ ເພື່ອເປັນກຳລັງໃຈໃຫ້ຄົນອື່ນເຮັດຕາມແບບຢ່າງ ພຣະເຈົ້າຊົງປ່ຽນຊື່ຂອງຢາໂຄບ ຈາກຊື່ທີ່ຕອກຢ້ຳເຖິງຄວາມບາບ ມາເປັນຊື່ທີ່ລະນຶກເຖິງໄຊຊະນະ. ການທີ່ຢາໂຄບມີໄຊຊະນະກັບພຣະເຈົ້ານັ້ນ ເປັນການຢືນຢັນວ່າ ເພິ່ນຈະສາມາດມີໄຊຊະນະກັບມະນຸດເຊັ່ນກັນ. ເພິ່ນຈຶ່ງບໍ່ຢ້ານຄວາມໂກດແຄ້ນຂອງອ້າຍອີກຕໍ່ໄປ, ເພາະອົງພຣະຜູ້ເປັນເຈົ້າຊົງເປັນຜູ້ປົກປ້ອງເພິ່ນ. {GC 617.1}

## {GC 618.1}

ຊາຕານໄດ້ກ່າວຫາຢາໂຄບ ຕໍ່ໜ້າເຫຼົ່າທູດສະຫວັນຂອງພຣະເຈົ້າ ໂດຍອ້າງສິດໃນການທຳລາຍ ຍ້ອນຄວາມບາບຂອງເພິ່ນ. ມັນໄດ້ຍຸຍົງເອຊາວໃຫ້ຍົກທັບມາໂຈມຕີເພິ່ນ ແລະ ໃນຄືນອັນຍາວນານແຫ່ງການປ້ຳສູ້ຂອງບັນພະບຸລຸດຜູ້ນີ້ ຊາຕານພະຍາຍາມໃຫ້ເພິ່ນຮູ້ສຶກຜິດ ເພື່ອໃຫ້ເພິ່ນທໍ້ຖອຍ ແລະ ບໍ່ຢຶດໝັ້ນໃນພຣະເຈົ້າ. ເຖິງແມ່ນວ່າ ຢາໂຄບເກືອບຈະໝົດຫວັງ ແຕ່ເພິ່ນຮູ້ວ່າ ຖ້າບໍ່ໄດ້ຮັບການຊ່ວຍເຫຼືອຈາກສະຫວັນ ເພິ່ນຈະຕ້ອງພິນາດຢ່າງແນ່ນອນ. ເພິ່ນໄດ້ກັບໃຈ ຈາກຄວາມຜິດບາບອັນໃຫຍ່ຫຼວງຂອງເພິ່ນ ດ້ວຍຄວາມຈິງໃຈ ແລະ ໄດ້ອ້ອນວອນຂໍພຣະເມດຕາຈາກພຣະເຈົ້າ. ຢາໂຄບບໍ່ຍອມເລີກລົ້ມຄວາມຕັ້ງໃຈ ແຕ່ໄດ້ຈັບທູດແຫ່ງພັນທະສັນຍາໄວ້ແໜ້ນ ແລະ ທູນຂໍດ້ວຍສຽງຮ້ອງທີ່ຈິງຈັງ ແລະ ດ້ວຍຄວາມທຸກໃຈ ຈົນເພິ່ນໄດ້ຮັບໄຊຊະນະ {GC 618.1}

## {GC 618.2}

ໃນສະໄໝບູຮານ, ຊາຕານໄດ້ກະຕຸ້ນເອຊາວ ໃຫ້ຍົກທັບໄປຕໍ່ສູ້ກັບຢາໂຄບສັນໃດ, ມັນກໍຈະປຸກລະດົມຄົນຊົ່ວ ໃຫ້ທຳລາຍໄພ່ພົນຂອງພຣະເຈົ້າ ໃນເວລາແຫ່ງຄວາມທຸກຍາກລຳບາກສັນນັ້ນ. ມັນໄດ້ກ່າວຫາຢາໂຄບຢ່າງໃດ, ມັນກໍຈະກ່າວຫາໄພ່ພົນຂອງພຣະເຈົ້າຢ່າງນັ້ນ. ຊາຕານຖືວ່າ ຊາວໂລກເປັນໄພ່ພົນຂອງມັນ ແຕ່ຄົນກຸ່ມນ້ອຍທີ່ຮັກສາພຣະບັນຍັດຂອງພຣະເຈົ້າ ກຳລັງຕໍ່ຕ້ານອຳນາດຂອງມັນຢູ່. ຖ້າມັນສາມາດທຳລາຍພວກເຂົາໃຫ້ສິ້ນຊາກ, ໄຊຊະນະຂອງມັນກໍຈະສົມບູນ. ຊາຕານສັງເກດວ່າ ເຫຼົ່າທູດສະຫວັນບໍຣິສຸດກຳລັງປົກປ້ອງພວກເຂົາຢູ່ ແລະ ມັນຄາດການວ່າ ຄວາມບາບຂອງພວກເຂົາຄົງໄດ້ຮັບການອະໄພແລ້ວ, ແຕ່ມັນບໍ່ຮູ້ວ່າ ຄະດີຂອງພວກເຂົາໄດ້ຖືກຕັດສິນໃນສະຖານນະມັດສະການເບື້ອງເທິງແລ້ວ. ມັນຮູ້ດີວ່າ ຄວາມບາບທີ່ມັນເຄີຍລໍ້ລວງໃຫ້ພວກເຂົາເຮັດນັ້ນ ມີຫຍັງແດ່, ມັນຈຶ່ງນຳເອົາຄວາມບາບເຫຼົ່ານັ້ນ ມາກ່າວຫາພວກເຂົາຕໍ່ພຣະເຈົ້າໃນແງ່ທີ່ຮ້າຍແຮງທີ່ສຸດ. ຊາຕານກ່າວວ່າ ຄົນກຸ່ມນີ້ສົມຄວນຖືກຕັດອອກຈາກພຣະຄຸນຂອງພຣະເຈົ້າ ເຊັ່ນດຽວກັບຕົນ. ມັນກ່າວວ່າ ພຣະເຈົ້າບໍ່ສາມາດໃຫ້ອະໄພຄວາມບາບຂອງພວກເຂົາດ້ວຍຄວາມຍຸຕິທຳ ໃນຂະນະທີ່ທຳລາຍມັນພ້ອມກັບເຫຼົ່າທູດຂອງມັນ. ຊາຕານອ້າງວ່າ ພວກເຂົາເປັນເຫຍື່ອຂອງມັນແລ້ວ ແລະ ຮຽກຮ້ອງໃຫ້ມອບພວກເຂົາໄວ້ໃນກຳມື ເພື່ອຈະໄດ້ທຳລາຍ. {GC 618.2}

## {GC 618.3}

ໃນຂະນະທີ່ຊາຕານກ່າວຫາປະຊາກອນຂອງພຣະເຈົ້າ ເນື່ອງຈາກຄວາມບາບຂອງພວກເຂົາ, ພຣະຜູ້ເປັນເຈົ້າຊົງຍອມໃຫ້ມັນທົດລອງພວກເຂົາຢ່າງເຕັມທີ່. ຄວາມໄວ້ວາງໃຈໃນພຣະເຈົ້າ, ຄວາມເຊື່ອ ແລະ ຄວາມໝັ້ນຄົງຂອງພວກເຂົາຈະຖືກທົດສອບຢ່າງໜັກ. ເມື່ອຄົນຂອງພຣະເຈົ້າຫວນຄິດເຖິງອະດີດ, ຄວາມຫວັງກໍເລີ່ມມອດລົງ ເພາະຕະຫຼອດຊີວິດທີ່ຜ່ານມາ ພວກເຂົາເຫັນຄວາມດີພຽງເລັກນ້ອຍເທົ່ານັ້ນ. ພວກເຂົາຮູ້ດີເຖິງຄວາມອ່ອນແອ ແລະ ຄວາມບໍ່ຄູ່ຄວນຂອງຕົນຢ່າງເລິກເຊິ່ງ. ຊາຕານພະຍາຍາມເຮັດໃຫ້ພວກເຂົາຢ້ານກົວວ່າ ບໍ່ມີຄວາມຫວັງເສຍແລ້ວ ແລະ ຮອຍມົນທິນຂອງພວກເຂົາຈະບໍ່ມີວັນຖືກລ້າງອອກໄປໄດ້. ມັນຫວັງທີ່ຈະທຳລາຍຄວາມເຊື່ອ ເພື່ອໃຫ້ພວກເຂົາຍອມຕໍ່ການທົດລອງ ແລະ ປະຖິ້ມພຣະເຈົ້າ. {GC 618.3}

## {GC 619.1}

### ຜ່ານຄວາມທຸກນັ້ນຍ້ອນໄດ້ກຽມພ້ອມ

ເຖິງແມ່ນວ່າ ໄພ່ພົນຂອງພຣະເຈົ້າ ຈະຖືກສັດຕູທີ່ມຸ່ງໝາຍທຳລາຍພວກເຂົາອ້ອມໄວ້ກໍຕາມ, ຄວາມທຸກໃຈທີ່ພວກເຂົາປະສົບນັ້ນ ບໍ່ແມ່ນຍ້ອນພວກເຂົາຢ້ານກົວການຖືກຂົ່ມເຫັງເພາະເຫັນແກ່ຄວາມຈິງ. ສິ່ງທີ່ພວກເຂົາຢ້ານກົວຄື: ອາດມີຄວາມບາບບາງຢ່າງທີ່ຍັງບໍ່ໄດ້ສາລະພາບ; ພວກເຂົາຢ້ານວ່າ ເນື່ອງຈາກຄວາມບົກພ່ອງໃນຕົວເອງ ອາດເຮັດໃຫ້ພຣະສັນຍາຂອງພຣະຜູ້ຊ່ວຍໃຫ້ລອດ ບໍ່ສຳເລັດໃນຊີວິດຂອງຕົນ ເຊິ່ງພຣະອົງຊົງສັນຍາວ່າ: “ເຮົາກໍຈະປົກປ້ອງເຈົ້າໃຫ້ພົ້ນ ຈາກຊົ່ວໂມງແຫ່ງການທົດລອງທີ່ກຳລັງມາເຖິງທົ່ວທັງໂລກ” (ພຣະນິມິດ 3:10 LCV). ຖ້າພວກເຂົາໝັ້ນໃຈໄດ້ວ່າ ຄວາມບາບໄດ້ຮັບການອະໄພແລ້ວ ພວກເຂົາກໍພ້ອມທີ່ຈະປະເຊີນກັບການທໍລະມານ ຫຼື ຄວາມຕາຍ. ແຕ່ຖ້າປາກົດວ່າພວກເຂົາບໍ່ຄູ່ຄວນ ແລະ ເສຍຊີວິດຍ້ອນຄວາມບົກພ່ອງໃນອຸປະນິໄສຂອງຕົນເອງ ກໍຈະເປັນເຫດໃຫ້ພຣະນາມອັນບໍຣິສຸດຂອງພຣະເຈົ້າຖືກໝິ່ນປະໝາດ. {GC 619.1}

## {GC 619.2}

ບໍ່ວ່າຈະຫັນໄປທາງໃດ ໄພ່ພົນຂອງພຣະເຈົ້າກໍໄດ້ຍິນສຽງຜູ້ຄົນວາງແຜນການທໍລະຍົດ ແລະ ເຫັນການກະບົດທີ່ກຳລັງດຳເນີນຢູ່ຢ່າງແຂງຂັນ; ພວກເຂົາຈຶ່ງເກີດຄວາມປາຖະໜາຢ່າງແຮງກ້າ ໃຫ້ການປະຖິ້ມຄວາມເຊື່ອທີ່ແຜ່ລາມນີ້ສິ້ນສຸດລົງ ແລະ ຄວາມຊົ່ວຮ້າຍຂອງຄົນອະທຳຈົບລົງ. ແຕ່ໃນຂະນະທີ່ພວກເຂົາອ້ອນວອນ ຂໍໃຫ້ພຣະເຈົ້າຢຸດຢັ້ງການກະທຳຂອງຜູ້ທີ່ກະບົດຕໍ່ພຣະອົງ, ພວກເຂົາຮູ້ສຶກຕຳໜິຕົນເອງຢ່າງສຸດຊຶ້ງ ທີ່ບໍ່ມີກຳລັງພຽງພໍທີ່ຈະຕ້ານທານ ແລະ ຢັບຢັ້ງກະແສຄວາມຊົ່ວຮ້າຍທີ່ໄຫຼລົ້ນ. ຄົນຂອງພຣະເຈົ້າຮູ້ສຶກວ່າ ຖ້າເຂົາໄດ້ອຸທິດກຳລັງຄວາມສາມາດທັງໝົດ ໃນການຮັບໃຊ້ພຣະຄຣິສຕະຫຼອດມາ ແລະ ເຕີບໃຫຍ່ຂຶ້ນໃນຄວາມເຊື່ອເປັນລຳດັບ, ກອງກຳລັງຂອງຊາຕານ ກໍຈະມີອຳນາດໜ້ອຍລົງໃນການຕໍ່ສູ້ກັບພວກເຂົາ. {GC 619.2}

## {GC 619.3}

ປະຊາກອນຂອງພຣະເຈົ້າ ຖ່ອມຕົວລົງຕໍ່ພຣະພັກພຣະອົງ ແລະ ທູນພຣະອົງວ່າ ທີ່ຜ່ານມາ ພວກເຂົາໄດ້ກັບໃຈຈາກຄວາມບາບທີ່ມີຢ່າງຫຼວງຫຼາຍຂອງຕົນແລ້ວ; ຈາກນັ້ນ, ກໍທວນພຣະສັນຍາຂອງພຣະຜູ້ຊ່ວຍໃຫ້ລອດທີ່ກ່າວວ່າ: “ໃຫ້ເຂົາເກາະຢູ່ກັບກຳລັງຂອງເຮົາ ເພື່ອໃຫ້ເຂົາເຮັດສັນຕິພາບກັບເຮົາ ແລ້ວເຂົາຈະເຮັດສັນຕິພາບກັບເຮົາ.” (ເອຊາຢາ 27:5 ດັດແປງຈາກສະບັບ TKJV). ເຖິງແມ່ນວ່າ ຄຳອະທິຖານຂອງພວກເຂົາບໍ່ໄດ້ຮັບຄຳຕອບໃນທັນທີກໍຕາມ, ຄວາມເຊື່ອຂອງພວກເຂົາກໍບໍ່ໄດ້ຫວັ່ນໄຫວ. ພວກເຂົາກຳລັງປະສົບກັບຄວາມທຸກໃຈ, ຄວາມຢ້ານກົວ ແລະ ຄວາມລຳບາກຢ່າງສຸດຊຶ້ງ, ແຕ່ພວກເຂົາກໍຍັງສືບຕໍ່ອະທິຖານໂດຍບໍ່ຢຸດບໍ່ເຊົາ ແລະ ຢຶດໝັ້ນໃນຣິດອຳນາດຂອງພຣະເຈົ້າ ເໝືອນດັ່ງທີ່ຢາໂຄບໄດ້ຈັບທູດແຫ່ງພັນທະສັນຍາໄວ້ແໜ້ນ, ໂດຍກ່າວວ່າ: “ຂ້ານ້ອຍຈະບໍ່ໃຫ້ທ່ານໄປ ກ່ອນທ່ານໄດ້ອວຍພອນໃຫ້ຂ້ານ້ອຍ.” (ປະຖົມມະການ 32:26 ສະບັບລາວບູຮານ). {GC 619.3}

## {GC 620.1}

ຖ້າຢາໂຄບບໍ່ໄດ້ກັບໃຈຈາກຄວາມບາບ ໃນການຫຼອກເອົາສິດທິລູກກົກ, ພຣະເຈົ້າກໍຄົງບໍ່ຮັບຟັງຄຳອະທິຖານຂອງເພິ່ນ ແລະ ຄົງບໍ່ໄວ້ຊີວິດຂອງເພິ່ນດ້ວຍພຣະເມດຕາ. ໃນເວລາແຫ່ງຄວາມທຸກຍາກລຳບາກນັ້ນກໍເຊັ່ນດຽວກັນ ຖ້າໄພ່ພົນຂອງພຣະເຈົ້າຍັງມີຄວາມບາບທີ່ບໍ່ໄດ້ສາລະພາບ, ຄວາມບາບເຫຼົ່ານັ້ນ ກໍຈະເຮັດໃຫ້ພວກເຂົາບໍ່ສາມາດທົນຕໍ່ຄວາມຢ້ານກົວ ແລະ ຄວາມທຸກໃຈໄດ້. ຄວາມສິ້ນຫວັງຈະທຳລາຍຄວາມເຊື່ອ ແລະ ພວກເຂົາຈະບໍ່ກ້າອ້ອນວອນຂໍການຊ່ວຍກູ້ຈາກພຣະເຈົ້າ. ແຕ່ເຖິງແມ່ນວ່າ ພວກເຂົາຈະຮູ້ສຶກຢ່າງເລິກເຊິ່ງວ່າຕົນບໍ່ຄູ່ຄວນ, ພວກເຂົາກໍບໍ່ມີຄວາມຜິດບາບເຊື່ອງຊ່ອນໄວ້ທີ່ຈະຕ້ອງເປີດເຜີຍ. ຄວາມບາບຂອງພວກເຂົາໄດ້ເຂົ້າສູ່ການພິພາກສາໄປລ່ວງໜ້າ ແລະ ຖືກລຶບລ້າງໄປແລ້ວ ຈົນພວກເຂົາບໍ່ສາມາດລະນຶກເຖິງມັນໄດ້ອີກ. {GC 620.1}

## {GC 620.2}

ຊາຕານຊັກຈູງຫຼາຍຄົນໃຫ້ເຊື່ອວ່າ ພຣະເຈົ້າຈະເບິ່ງຂ້າມຄວາມບໍ່ສັດຊື່ຂອງພວກເຂົາ ໃນເລື່ອງເລັກໆນ້ອຍໆແຫ່ງຊີວິດ. ແຕ່ພຣະອົງຊົງສະແດງໃຫ້ເຫັນ ຜ່ານການປະຕິບັດຕໍ່ຢາໂຄບວ່າ ບໍ່ວ່າໃນກໍລະນີໃດ ພຣະອົງຈະບໍ່ຍິນຍອມ ຫຼື ເບິ່ງຂ້າມຄວາມຊົ່ວຮ້າຍເລີຍ. ທຸກຄົນທີ່ພະຍາຍາມຫາຂໍ້ແກ້ຕົວ ຫຼື ປົກປິດຄວາມບາບຂອງຕົນ ແລະ ປ່ອຍໃຫ້ມັນຄົງຢູ່ໃນປຶ້ມບັນທຶກແຫ່ງສະຫວັນ ໂດຍບໍ່ຍອມສາລະພາບ ແລະ ບໍ່ໄດ້ຮັບການອະໄພ ກໍຈະພ່າຍແພ້ຕໍ່ຊາຕານ. ຍິ່ງການອວດອ້າງ ແລະ ຕຳແໜ່ງຂອງພວກເຂົາມີກຽດສູງເທົ່າໃດ ການກະທຳຂອງພວກເຂົາ ກໍຍິ່ງເປັນທີ່ໜ້າລັງກຽດສຳລັບພຣະເຈົ້າເທົ່ານັ້ນ; ແລະຊາຕານກໍຍິ່ງແນ່ໃຈໃນໄຊຊະນະຫຼາຍຂຶ້ນຕາມລຳດັບ. ຜູ້ທີ່ຊັກຊ້າໃນການກຽມພ້ອມສຳລັບວັນຂອງພຣະເຈົ້າ ຈະບໍ່ສາມາດກຽມພ້ອມໄດ້ໃນເວລາແຫ່ງຄວາມທຸກຍາກລຳບາກ ຫຼື ໃນເວລາໃດໆຫຼັງຈາກນັ້ນ. ບໍ່ມີຄວາມຫວັງຫຍັງເລີຍສຳລັບຄົນເຊັ່ນນັ້ນ. {GC 620.2}

## {GC 620.3}

ຜູ້ທີ່ອ້າງຕົນເປັນຄຣິສຕຽນ ແຕ່ບໍ່ໄດ້ກຽມພ້ອມ ສຳລັບການຕໍ່ສູ້ຄັ້ງສຸດທ້າຍອັນໜ້າຢ້ານກົວນັ້ນ ກໍຈະສາລະພາບຄວາມບາບດ້ວຍຄວາມສິ້ນຫວັງ ແລະ ດ້ວຍຖ້ອຍຄຳທີ່ເຕັມໄປດ້ວຍຄວາມເຈັບປວດ ໃນຂະນະທີ່ຄົນຊົ່ວ ພາກັນຊົມຊື່ນຍິນດີຕໍ່ຄວາມທຸກລຳບາກຂອງພວກເຂົາ. ການສາລະພາບບາບແບບນີ້ ກໍຄ້າຍຄືກັບການສາລະພາບຂອງເອຊາວ ແລະ ຢູດາ. ຜູ້ທີ່ສາລະພາບເຊັ່ນນີ້ ເສຍໃຈກັບໝາກຜົນທີ່ເກີດຈາກການລະເມີດພຣະບັນຍັດເທົ່ານັ້ນ ແຕ່ບໍ່ໄດ້ເສຍໃຈກັບຄວາມຜິດບາບຂອງຕົນ. ພວກເຂົາບໍ່ໄດ້ສຳນຶກຜິດຢ່າງແທ້ຈິງ ແລະ ບໍ່ໄດ້ກຽດຊັງຄວາມຊົ່ວຮ້າຍເລີຍ. ພວກເຂົາຍອມຮັບຄວາມບາບຂອງຕົນ ຍ້ອນຢ້ານການລົງໂທດເທົ່ານັ້ນ. ແທ້ຈິງແລ້ວ ພວກເຂົາກໍຄືກັນກັບກະສັດຟາໂຣໃນສະໄໝກ່ອນ ຄືຖ້າຫາກການພິພາກສາຖືກຍົກເລີກ ພວກເຂົາກໍຈະກັບໄປຕໍ່ຕ້ານສະຫວັນອີກຄືເກົ່າ. {GC 620.3}

## {GC 621.1}

ປະຫວັດຂອງຢາໂຄບເປັນຫຼັກຖານຢັ້ງຢືນວ່າ ພຣະເຈົ້າຈະບໍ່ປະຖິ້ມຜູ້ທີ່ຖືກຫຼອກລວງ, ຖືກລໍ້ລວງ ແລະ ຖືກທໍລະຍົດຈົນເຮັດບາບ ແຕ່ໄດ້ກັບໃຈມາຫາພຣະອົງດ້ວຍຄວາມຈິງໃຈ. ໃນຂະນະທີ່ຊາຕານພະຍາຍາມທຳລາຍຄົນກຸ່ມນີ້, ພຣະເຈົ້າຈະສົ່ງທູດສະຫວັນມາປອບໃຈ ແລະ ປົກປ້ອງພວກເຂົາໃນຍາມອັນຕະລາຍ. ຊາຕານມຸ່ງໝັ້ນໂຈມຕີຢ່າງຮຸນແຮງ, ການຫຼອກລວງຂອງມັນໜ້າຢ້ານກົວ, ແຕ່ພຣະເຈົ້າຊົງເຝົ້າເບິ່ງໄພ່ພົນຂອງພຣະອົງ ແລະ ຊົງຮັບຟັງສຽງຮ້ອງທູນຂອງພວກເຂົາ. ມີຄວາມທຸກທໍລະມານຢ່າງໃຫຍ່ຫຼວງ, ໄຟໃນເຕົາຫຼອມເບິ່ງຄືຈະເຜົາໄໝ້ພວກເຂົາ, ແຕ່ພຣະອົງຜູ້ຊົງຫຼໍ່ຫຼອມນັ້ນ ຈະຊົງນຳພວກເຂົາອອກມາ ເໝືອນດັ່ງທອງຄຳທີ່ຜ່ານການຫຼໍ່ຫຼອມດ້ວຍໄຟ. ຄວາມຮັກຂອງພຣະເຈົ້າ\Sທີ່ມີຕໍ່ລູກທັງຫຼາຍຂອງພຣະອົງ\Sໃນຊ່ວງເວລາແຫ່ງການທົດລອງອັນຮຸນແຮງທີ່ສຸດນັ້ນ ກໍຍັງເຂັ້ມແຂງ ແລະ ອ່ອນໂຍນ ເໝືອນດັ່ງໃນຍາມທີ່ພວກເຂົາຮຸ່ງເຮືອງທີ່ສຸດ. ແຕ່ພວກເຂົາຈຳເປັນຕ້ອງຜ່ານເຂົ້າໄປໃນເຕົາໄຟ, ຄວາມເປັນຊາວໂລກຂອງພວກເຂົາ ຕ້ອງຖືກເຜົາໄໝ້ໃຫ້ໝົດໄປ ເພື່ອພາບລັກຂອງພຣະຄຣິສ ຈະໄດ້ສະທ້ອນອອກມາຢ່າງສົມບູນ. {GC 621.1}

## {GC 621.2}

### ຄວາມເຊື່ອທີ່ບໍ່ທໍ້ຖອຍ

ໃນຊ່ວງເວລາແຫ່ງຄວາມທຸກຍາກລຳບາກ ແລະ ຄວາມໂສກເສົ້າທີ່ຈະມາເຖິງນັ້ນ ພວກເຮົາຈະຕ້ອງມີຄວາມເຊື່ອທີ່ທົນຕໍ່ຄວາມເມື່ອຍລ້າ, ການລໍຖ້າ ແລະ ຄວາມອຶດຫິວ, ເປັນຄວາມເຊື່ອທີ່ຈະບໍ່ທໍ້ຖອຍ ເຖິງແມ່ນວ່າຈະຖືກທົດສອບຢ່າງໜັກ. ພຣະເຈົ້າຊົງມອບເວລາແຫ່ງພຣະກະລຸນາ ເພື່ອໃຫ້ທຸກຄົນກຽມພ້ອມສຳລັບເວລາແຫ່ງຄວາມທຸກຍາກນັ້ນ. ຢາໂຄບໄດ້ຮັບໄຊຊະນະ ເພາະເພິ່ນຕັ້ງໃຈແນ່ວແນ່ ແລະ ມີຄວາມບາກບັ່ນພາກພຽນ. ໄຊຊະນະຂອງເພິ່ນ ສະແດງໃຫ້ເຫັນເຖິງພະລັງຂອງການອະທິຖານ ທີ່ບໍ່ຍອມເລີກລົ້ມ. ທຸກຄົນທີ່ຢຶດໝັ້ນໃນພຣະສັນຍາຂອງພຣະເຈົ້າ ເໝືອນດັ່ງຢາໂຄບ ແລະ ມີຄວາມຕັ້ງໃຈພາກພຽນ ເໝືອນດັ່ງເພິ່ນ ກໍຈະປະສົບຜົນສຳເລັດຄືກັນກັບເພິ່ນ. ຜູ້ທີ່ບໍ່ຍອມປະຕິເສດຕົນເອງ, ບໍ່ຍອມທູນຂໍພຣະພອນຈາກພຣະເຈົ້າດ້ວຍຄວາມທຸກໃຈ ແລະ ຄວາມຈິງໃຈເປັນເວລາດົນນານ ກໍຈະບໍ່ໄດ້ຮັບພຣະພອນນັ້ນ. ມີໜ້ອຍຄົນທີ່ເຂົ້າໃຈຄຳວ່າ “ການຕໍ່ສູ້ກັບພຣະເຈົ້າ!” ມີໜ້ອຍຄົນທີ່ເຄີຍສະແຫວງຫາພຣະເຈົ້າ\sດ້ວຍຄວາມປາຖະໜາອັນແຮງກ້າ\sຈົນໃຊ້ພະລັງທັງໝົດທີ່ມີຢູ່. ເມື່ອຄື້ນແຫ່ງຄວາມສິ້ນຫວັງ\Sອັນເກີນທີ່ຈະພັນລະນາ ໄດ້ປະທະຜູ້ທີ່ອ້ອນວອນນັ້ນຢ່າງຖ້ວມທົ້ນ, ມີຈັກຄົນທີ່ຈະຢຶດໝັ້ນໃນພຣະສັນຍາຂອງພຣະເຈົ້າ ດ້ວຍຄວາມເຊື່ອທີ່ບໍ່ຫວັ່ນໄຫວ. {GC 621.2}

## {GC 622.1}

ຜູ້ທີ່ມີຄວາມເຊື່ອພຽງເລັກນ້ອຍໃນປະຈຸບັນ ແມ່ນກຸ່ມຄົນທີ່ມີຄວາມສ່ຽງຫຼາຍທີ່ສຸດ ທີ່ຈະຫຼົງຕາມການຫຼອກລວງຂອງຊາຕານ ແລະ ກົດໝາຍທີ່ບັງຄັບຈິດສຳນຶກ. ເຖິງແມ່ນວ່າ ອາດຈະຜ່ານພົ້ນການທົດສອບໄດ້ກໍຕາມ ແຕ່ໃນຊ່ວງເວລາແຫ່ງຄວາມທຸກຍາກລຳບາກ ພວກເຂົາຈະຈົມລົງສູ່ຄວາມທຸກໃຈ ທີ່ໜັກໜາຍິ່ງແທ້; ເພາະພວກເຂົາບໍ່ເຄີຍຝຶກນິໄສໃນການໄວ້ວາງໃຈພຣະເຈົ້າ. ບົດຮຽນແຫ່ງຄວາມເຊື່ອທີ່ພວກເຂົາລະເລີຍມານັ້ນ ຈະຕ້ອງໄດ້ຮຽນພາຍໃຕ້ແຮງກົດດັນ ອັນໜ້າຢ້ານກົວຂອງຄວາມທໍ້ແທ້ໃຈ. {GC 622.1}

## {GC 622.2}

ພວກເຮົາຄວນຮູ້ຈັກພຣະເຈົ້າໃຫ້ດີຂຶ້ນ ດ້ວຍການພິສູດພຣະສັນຍາຂອງພຣະອົງ. ເຫຼົ່າທູດສະຫວັນບັນທຶກທຸກຄຳອະທິຖານ ທີ່ທູນຂໍດ້ວຍຄວາມຮ້ອນຮົນຈາກໃຈຈິງ. ພວກເຮົາຄວນຍອມສະຫຼະຄວາມສຸກສ່ວນຕົວ ແທນທີ່ຈະລະເລີຍການສາມັກຄີທຳກັບພຣະເຈົ້າ. ການດຳລົງຊີວິດຢ່າງທຸກຍາກລຳບາກທີ່ສຸດ ແລະ ການປະຕິເສດຕົນເອງຢ່າງເລິກເຊິ່ງ ແຕ່ໄດ້ຮັບຄວາມໂປດປານຈາກພຣະອົງ ກໍຍັງດີກວ່າຊັບສິນ, ກຽດຕິຍົດ, ຄວາມສະດວກສະບາຍ ແລະ ມິດຕະພາບໂດຍປາສະຈາກພຣະອົງ. ພວກເຮົາຕ້ອງຈັດສັນເວລາເພື່ອການອະທິຖານ; ຖ້າພວກເຮົາປ່ອຍໃຫ້ຈິດໃຈຈົດຈໍ່ກັບສິ່ງຝ່າຍໂລກ, ພຣະເຈົ້າອາດຈະໃຫ້ເວລາແກ່ເຮົາ ໂດຍການເອົາສິ່ງທີ່ເຮົານັບຖືເໝືອນເປັນຮູບເຄົາລົບອອກໄປ ເຊັ່ນ: ເງິນຄຳ, ເຮືອນຊານ ແລະ ໄຮ່ນາຂອງພວກເຮົາ. {GC 622.2}

## {GC 622.3}

ຊາວໜຸ່ມຈະບໍ່ຖືກຊັກຈູງໄປສູ່ການເຮັດບາບ, ຖ້າພວກເຂົາບໍ່ຍອມເຂົ້າໄປໃນເສັ້ນທາງ ທີ່ບໍ່ສາມາດຂໍພຣະພອນຈາກພຣະເຈົ້າໄດ້. ຖ້າຜູ້ປະກາດຂ່າວຕັກເຕືອນຊາວໂລກເປັນຄັ້ງສຸດທ້າຍ, ຈະອະທິຖານຂໍພຣະພອນຈາກພຣະເຈົ້າ ບໍ່ແມ່ນດ້ວຍຄວາມເຢັນຊາ, ເມີນເສີຍ ຫຼື ຂີ້ຄ້ານ ແຕ່ດ້ວຍຄວາມຮ້ອນຮົນ ແລະ ຄວາມເຊື່ອຄືກັນກັບຢາໂຄບ, ພວກເຂົາຈະພົບວ່າ ມີຫຼາຍຄັ້ງທີ່ສາມາດເວົ້າໄດ້ວ່າ: “ຂ້ອຍໄດ້ເຫັນພຣະເຈົ້າຕໍ່ໜ້າຕໍ່ຕາ ແລະ ຂ້ອຍຍັງບໍ່ຕາຍ.” (ປະຖົມມະການ 32:30). ສະຫວັນຈະຖືວ່າພວກເຂົາເປັນດັ່ງເຈົ້າຊາຍ ຜູ້ມີໄຊຊະນະກັບພຣະເຈົ້າ ແລະ ມະນຸດ. {GC 622.3}

## {GC 622.4}

“ຈະມີການລຳບາກໜັກເກີດຂຶ້ນຢ່າງບໍ່ເຄີຍມີມາ” (ດານີເອນ 12:1), ເຊິ່ງເວລານັ້ນໃກ້ຈະມາເຖິງພວກເຮົາແລ້ວ. ພວກເຮົາຈະຕ້ອງມີປະສົບການກັບພຣະເຈົ້າ ທີ່ພວກເຮົາຍັງບໍ່ມີໃນປະຈຸບັນ ເຊິ່ງຫຼາຍຄົນກໍກຽດຄ້ານເກີນໄປທີ່ຈະສະແຫວງຫາ. ຕາມປົກກະຕິແລ້ວ ຄວາມກັງວົນກ່ຽວກັບສິ່ງທີ່ຈະເກີດຂຶ້ນ ມັກຈະຮ້າຍແຮງກວ່າເຫດການຕົວຈິງ, ແຕ່ບໍ່ແມ່ນໃນກໍລະນີຂອງວິກິດການທີ່ຈະມາເຖິງນີ້. ການບັນລະຍາຍທີ່ຊັດເຈນທີ່ສຸດ ກໍຍັງບໍ່ສາມາດສະແດງໃຫ້ເຫັນຄວາມຮ້າຍແຮງຂອງເຫດການທີ່ຈະເກີດຂຶ້ນ. ໃນຍາມທົດສອບນັ້ນ, ທຸກຄົນຈະຕ້ອງຢືນຢູ່ຕໍ່ພຣະພັກພຣະເຈົ້າດ້ວຍລຳພັງຕົນເອງ. “ເຖິງແມ່ນວ່າໂນອາ, ດານີເອນ ແລະ ໂຢບໄດ້ອາໄສຢູ່ທີ່ນັ້ນກໍຕາມ; ອົງພຣະຜູ້ເປັນເຈົ້າ ພຣະເຈົ້າກ່າວວ່າ ເຮົາມີຊີວິດຢູ່ຢ່າງແນ່ແທ້ສັນໃດ ພວກເຂົາກໍບໍ່ສາມາດຊ່ວຍ ແມ່ນແຕ່ຊີວິດລູກຂອງພວກເຂົາເອງໄດ້ສັນນັ້ນ. ຄຸນງາມຄວາມດີຂອງພວກເຂົາ ຈະຊ່ວຍຊີວິດຂອງພວກເຂົາເອງເທົ່ານັ້ນໄດ້.” (ເອເຊກຽນ 14:20). {GC 622.4}

## {GC 623.1}

ໃນເວລານີ້, ຂະນະທີ່ມະຫາປະໂຣຫິດຜູ້ຍິ່ງໃຫຍ່ ກຳລັງເຮັດການລຶບລ້າງຄວາມຜິດບາບເພື່ອພວກເຮົາຢູ່ນັ້ນ, ພວກເຮົາຄວນສະແຫວງຫາທີ່ຈະເປັນຄົນສົມບູນດີພ້ອມໃນພຣະຄຣິສ. ພຣະຜູ້ຊ່ວຍໃຫ້ລອດຂອງພວກເຮົາ ບໍ່ເຄີຍຍອມແພ້ຕໍ່ການທົດລອງ ແມ່ນແຕ່ໃນຄວາມຄິດ. ເມື່ອຊາຕານພົບຈຸດອ່ອນໃນຈິດໃຈຂອງມະນຸດ ທີ່ມັນສາມາດເຂົ້າຄອບງຳ, ເຊັ່ນ ຄວາມປາຖະໜາໃນຄວາມບາບ, ມັນກໍຈະໃຊ້ຈຸດອ່ອນນັ້ນໃນການທົດລອງ. ແຕ່ພຣະຄຣິສຊົງກ່າວກ່ຽວກັບພຣະອົງເອງວ່າ: “ຜູ້ປົກຄອງໂລກນີ້ກຳລັງມາ ຜູ້ນັ້ນບໍ່ມີສິດອຳນາດເໜືອເຮົາ.” (ໂຢຮັນ 14:30). ຊາຕານບໍ່ພົບສິ່ງໃດໃນພຣະບຸດຂອງພຣະເຈົ້າ ທີ່ຈະຊ່ວຍໃຫ້ມັນໄດ້ຮັບໄຊຊະນະ. ພຣະອົງໄດ້ຮັກສາພຣະບັນຍັດຂອງພຣະບິດາ ແລະ ບໍ່ມີຄວາມບາບໃນພຣະອົງທີ່ຊາຕານຈະໃຊ້ປະໂຫຍດໄດ້. ນີ້ແມ່ນສະພາບ ເຊິ່ງຜູ້ທີ່ຈະຢືນຢູ່ໄດ້ໃນຍາມທຸກຍາກລຳບາກອັນຍິ່ງໃຫຍ່ນັ້ນ ຈະຕ້ອງມີ. {GC 623.1}

## {GC 623.2}

ຊີວິດນີ້ແຫຼະ ທີ່ພວກເຮົາຕ້ອງແຍກຕົວອອກຈາກຄວາມບາບ ໂດຍຄວາມເຊື່ອໃນພຣະໂລຫິດຂອງພຣະຄຣິສ ທີ່ລຶບລ້າງຄວາມບາບ. ພຣະຜູ້ຊ່ວຍໃຫ້ລອດຜູ້ປະເສີດ ຊົງເຊື້ອເຊີນໃຫ້ພວກເຮົາຕິດສະໜິດກັບພຣະອົງ, ໃຫ້ຮັບເອົາກຳລັງຂອງພຣະອົງ ມາເສີມຄວາມອ່ອນແອຂອງພວກເຮົາ, ໃຫ້ຮັບເອົາພຣະປັນຍາ ມາເຕີມເຕັມຄວາມໂງ່ຈ້າ ແລະ ໃຫ້ຮັບເອົາຄວາມດີຄວາມຊອບຂອງພຣະອົງ ມາທົດແທນຄວາມບໍ່ຄູ່ຄວນຂອງພວກເຮົາ. ພວກເຮົາຄວນຮຽນຮູ້ເຖິງຄວາມອ່ອນສຸພາບ ແລະ ຄວາມນອບນ້ອມຖ່ອມຕົນຂອງພຣະເຢຊູ ຜ່ານການຊົງນຳຂອງພຣະເຈົ້າ. ອົງພຣະຜູ້ເປັນເຈົ້າ ບໍ່ໄດ້ຊົງນຳພາພວກເຮົາໄປຕາມທາງສະດວກສະບາຍທີ່ພວກເຮົາມັກ ແຕ່ຊົງພາໄປຕາມທາງທີ່ນຳໄປສູ່ຈຸດປະສົງອັນແທ້ຈິງຂອງຊີວິດ. ຂຶ້ນຢູ່ກັບພວກເຮົາ ທີ່ຈະຮ່ວມມືກັບວິທີການທີ່ພຣະເຈົ້າຊົງໃຊ້ ໃນການປັບປ່ຽນອຸປະນິໄສຂອງພວກເຮົາ ໃຫ້ເປັນໄປຕາມແບບຢ່າງຂອງພຣະອົງ. ທຸກຄົນທີ່ລະເລີຍວຽກງານນີ້ ຫຼື ຜັດມື້ປະກັນວັນ ຈະຕ້ອງພົບກັບອັນຕະລາຍອັນໜ້າຢ້ານຕໍ່ຈິດວິນຍານຂອງຕົນ. {GC 623.2}

## {GC 623.3}

ໃນນິມິດ ອັກຄະສາວົກໂຢຮັນໄດ້ຍິນສຽງດັງຈາກສະຫວັນປະກາດວ່າ: “ວິບັດແກ່ແຜ່ນດິນໂລກ ແລະ ທະເລ, ເພາະວ່າມານຮ້າຍໄດ້ລົງໄປຫາພວກເຈົ້າແລ້ວ! ມັນເຕັມດ້ວຍຄວາມຄຽດແຄ້ນ, ເພາະມັນຮູ້ວ່າ ເວລາຂອງມັນມີໜ້ອຍ.” (ພຣະນິມິດ 12:12 LCV). ຍ້ອນເຫດການອັນໜ້າຢ້ານກົວທີ່ສຸດ ຈຶ່ງເຮັດໃຫ້ມີສຽງເຕືອນຈາກສະຫວັນເຊັ່ນນີ້. ເວລາຂອງຊາຕານຍິ່ງເຫຼືອໜ້ອຍເທົ່າໃດ ຄວາມໂກດແຄ້ນຂອງມັນ ກໍຍິ່ງເພີ່ມຂຶ້ນເທົ່ານັ້ນ. ການຫຼອກລວງກັບການທຳລາຍຂອງມັນ ຈະທະວີຄວາມຮຸນແຮງຢ່າງເຕັມທີ່ ໃນເວລາແຫ່ງຄວາມທຸກຍາກລຳບາກ. {GC 623.3}

## {GC 624.1}

### ຊາຕານປອມຕົວເປັນພຣະຄຣິສ

ໃນບໍ່ຊ້າ, ຈະມີເຫດການເໜືອທຳມະຊາດ\Sອັນໜ້າຢ້ານກົວ\Sປາກົດຂຶ້ນໃນທ້ອງຟ້າ ເພື່ອສະແດງຣິດອຳນາດຂອງຜີມານ ໃນການເຮັດການອັດສະຈັນ. ວິນຍານຊົ່ວຈະອອກໄປຫາກະສັດທັງຫຼາຍທົ່ວໃຕ້ຟ້າ ແລະ ມະນຸດສະໂລກທັງປວງ ເພື່ອເຮັດໃຫ້ພວກເຂົາຫຼົງຕາມການຫຼອກລວງຢ່າງດິ້ນບໍ່ຫຼຸດ ແລະ ເພື່ອຊັກຈູງໃຫ້ເຂົ້າຮ່ວມກັບຊາຕານ ໃນການຕໍ່ສູ້ກັບການປົກຄອງແຫ່ງສະຫວັນເປັນຄັ້ງສຸດທ້າຍ. ທັງຜູ້ປົກຄອງ ແລະ ປະຊາຊົນຈະຫຼົງເຊື່ອການຫຼອກລວງເຫຼົ່ານີ້. ຈະມີບາງຄົນອອກມາອ້າງວ່າ ຕົນເປັນພຣະຄຣິສ ແລະ ຈະຮຽກຮ້ອງໃຫ້ຄົນນະມັດສະການຕົນ ເໝືອນດັ່ງພຣະຜູ້ຊ່ວຍໃຫ້ລອດ. ພວກເຂົາຈະເຮັດການອັດສະຈັນດ້ວຍການປິ່ນປົວພະຍາດ ແລະ ຈະອ້າງວ່າ ຕົນໄດ້ຮັບການເປີດເຜີຍຈາກສະຫວັນ ເຊິ່ງຂັດແຍ້ງກັບພຣະຄຳພີ. {GC 624.1}

## {GC 624.2}

ໃນບົດສຸດທ້າຍແຫ່ງການຫຼອກລວງອັນຍິ່ງໃຫຍ່ນີ້ ຊາຕານຈະປອມຕົວເປັນພຣະຄຣິສ. ຄຣິສຕະຈັກທັງຫຼາຍໄດ້ປະກາດມາເປັນເວລາດົນນານວ່າ ການສະເດັດມາຂອງພຣະຜູ້ໄຖ່ ແມ່ນຄວາມຫວັງສູງສຸດຂອງຕົນ. ບັດນີ້, ຊາຕານຈະເຮັດໃຫ້ເບິ່ງຄືວ່າ ພຣະຄຣິສໄດ້ສະເດັດມາແລ້ວ. ໃນຫຼາຍແຫ່ງທົ່ວໂລກ ຊາຕານຈະປາກົດຕົວໃຫ້ມະນຸດເຫັນໃນລັກສະນະ ຜູ້ຍິ່ງໃຫຍ່ທີ່ມີຣັດສະໝີພາບເຮືອງຮອງ ຄືກັນກັບລັກສະນະຂອງພຣະບຸດຂອງພຣະເຈົ້າ ທີ່ໂຢຮັນໄດ້ບັນລະຍາຍໄວ້ໃນພຣະທຳພຣະນິມິດ (ເບິ່ງ ພຣະນິມິດ 1:13–15). ແສງຣັດສະໝີຂອງມັນ ສະຫວ່າງສະໄຫວກວ່າທຸກສິ່ງທີ່ຕາມະນຸດເຄີຍເຫັນມາ. ສຽງໂຮ່ຮ້ອງແຫ່ງໄຊຊະນະດັງກ້ອງໄປວ່າ: “ພຣະຄຣິສສະເດັດມາແລ້ວ! ພຣະຄຣິສສະເດັດມາແລ້ວ!” ຜູ້ຄົນພາກັນກົ້ມຂາບໄຫວ້ມັນ ໃນຂະນະທີ່ມັນຍົກມືຂຶ້ນອວຍພອນພວກເຂົາ ຄືກັນກັບທີ່ພຣະຄຣິສໄດ້ອວຍພອນພວກສາວົກຂອງພຣະອົງ ເມື່ອຢູ່ໃນໂລກ. ສຽງຂອງມັນນຸ້ມນວນ ແລະ ມີທ່ວງທຳນອງອັນໜ້າຟັງ. ມັນປະກາດຄວາມຈິງອັນປະເສີດຈາກສະຫວັນ ດ້ວຍນ້ຳສຽງທີ່ອ່ອນໂຍນ ແລະ ເຕັມໄປດ້ວຍຄວາມເມດຕາ ເໝືອນກັບທີ່ພຣະຜູ້ໄຖ່ເຄີຍກ່າວໄວ້. ມັນປິ່ນປົວພະຍາດຂອງປະຊາຊົນ ແລ້ວໃນຖານະທີ່ສວມບົດບາດເປັນພຣະຄຣິສ ມັນອ້າງວ່າໄດ້ປ່ຽນວັນສະບາໂຕເປັນວັນອາທິດ ແລະ ສັ່ງໃຫ້ທຸກຄົນຖືຮັກສາວັນທີ່ມັນອວຍພອນນັ້ນ ໃຫ້ເປັນວັນສັກສິດ. ມັນປະກາດວ່າ ຜູ້ທີ່ຍັງຖືວັນທີເຈັດເປັນວັນບໍຣິສຸດນັ້ນ\sກຳລັງໝິ່ນປະໝາດນາມຊື່ຂອງມັນ ໂດຍການບໍ່ຍອມເຊື່ອຟັງທູດຂອງມັນ ທີ່ຖືກສົ່ງໄປພ້ອມກັບຄວາມສະຫວ່າງ ແລະ ຄວາມຈິງ. ນີ້ແມ່ນການຫຼອກລວງທີ່ມີພະລັງອຳນາດ ຈົນເກືອບບໍ່ມີໃຜຕ້ານທານໄດ້. ຝູງຊົນນ້ອຍໃຫຍ່ພາກັນຫຼົງເຊື່ອມົນສະກົດເຫຼົ່ານີ້ ເໝືອນກັບຊາວຊາມາເຣຍທີ່ຖືກຊີໂມນໝໍເວດມົນຄາຖາຫຼອກລວງ. ພວກເຂົາຈະເວົ້າວ່າ: “ຊາຍຜູ້ນີ້ເປັນຣິດອຳນາດຂອງພຣະເຈົ້າ ທີ່ເອີ້ນກັນວ່າມະຫິດທິຣິດ.” (ກິດຈະການ 8:10 LCV). {GC 624.2}

## {GC 625.1}

### ຄົນຂອງພຣະເຈົ້າບໍ່ຫຼົງກົນ

ແຕ່ໄພ່ພົນຂອງພຣະເຈົ້າຈະບໍ່ຖືກຫຼອກລວງ. ຄຳສອນຂອງພຣະຄຣິສປອມນີ້ ບໍ່ສອດຄ່ອງກັບພຣະຄຳພີ. ມັນອວຍພອນຜູ້ທີ່ນະມັດສະການສັດຮ້າຍ ແລະ ຮູບຈຳລອງຂອງມັນ, ເຊິ່ງແມ່ນກຸ່ມດຽວກັນກັບທີ່ພຣະຄຳພີປະກາດວ່າ ຈະຕ້ອງຖືກຄວາມໂກດຮ້າຍຂອງພຣະເຈົ້າລົງໂທດ ໂດຍບໍ່ມີຄວາມປານີ. {GC 625.1}

## {GC 625.2}

ຍິ່ງໄປກວ່ານັ້ນ, ຊາຕານກໍບໍ່ໄດ້ຮັບອະນຸຍາດ ໃຫ້ປອມແປງການສະເດັດກັບມາຂອງພຣະຄຣິສ. ພຣະຜູ້ຊ່ວຍໃຫ້ລອດ ໄດ້ເຕືອນໄພ່ພົນຂອງພຣະອົງ ບໍ່ໃຫ້ຖືກຫຼອກລວງໃນເລື່ອງນີ້ ແລະ ຊົງທຳນວາຍຢ່າງຈະແຈ້ງ ເຖິງລັກສະນະການສະເດັດມາຄັ້ງທີສອງຂອງພຣະອົງ. “ດ້ວຍວ່າ, ຈະມີພຣະຄຣິສປອມ ແລະ ຜູ້ທຳນວາຍປອມປາກົດຂຶ້ນ ພວກເຂົາຈະສະແດງໝາຍສຳຄັນ ແລະ ການອັດສະຈັນອັນຍິ່ງໃຫຍ່ຫຼາຍປະການ, ຖ້າເປັນໄປໄດ້ ຈະຫຼອກລວງແມ່ນແຕ່ຜູ້ທີ່ໄດ້ເລືອກໄວ້…ດັ່ງນັ້ນ, ຖ້າມີຄົນບອກພວກເຈົ້າວ່າ, ‘ເພິ່ນຢູ່ທີ່ນັ້ນ ໃນຖິ່ນແຫ້ງແລ້ງກັນດານ’ ຢ່າໄດ້ອອກໄປທີ່ນັ້ນ ຫຼື ມີຄົນບອກວ່າ, ‘ເພິ່ນຢູ່ທີ່ນີ້ໃນຫ້ອງດ້ານໃນ’ ກໍຢ່າໄດ້ເຊື່ອ. ດ້ວຍວ່າ, ຟ້າແມບເຫຼື້ອມອອກມາຈາກທິດຕາເວັນອອກ ເບິ່ງເຫັນໄດ້ແມ່ນແຕ່ຢູ່ທິດຕາເວັນຕົກຢ່າງໃດ ການມາຂອງບຸດມະນຸດກໍຈະເປັນຢ່າງນັ້ນ.” (ມັດທາຍ 24:24–27 LCV; ເບິ່ງ ຂໍ້ 31; 25:31; ພຣະນິມິດ 1:7; 1 ເທສະໂລນິກ 4:16, 17). ລັກສະນະຂອງການສະເດັດມານີ້ ບໍ່ສາມາດປອມແປງໄດ້. ມັນຈະເປັນເຫດການທີ່ປະຈັກແຈ້ງແກ່ມະນຸດທຸກຄົນ. {GC 625.2}

## {GC 625.3}

ມີແຕ່ຜູ້ທີ່ໄດ້ສຶກສາພຣະຄຳພີຢ່າງພາກພຽນ ແລະ ມີຈິດໃຈຮັກຄວາມຈິງເທົ່ານັ້ນ ຈຶ່ງຈະພົ້ນຈາກການຫຼອກລວງອັນຍິ່ງໃຫຍ່ ທີ່ຄອບງຳມະນຸດສະໂລກ. ພຣະຄຳພີຈະຊ່ວຍພວກເຂົາ ໃຫ້ຈັບຜິດຜູ້ຫຼອກລວງໄດ້ ເຖິງແມ່ນວ່າມັນຈະປອມຕົວມາກໍຕາມ. ເວລາແຫ່ງການທົດສອບຈະມາເຖິງທຸກຄົນ ແລະ ຄຣິສຕຽນແທ້ຈະຖືກເປີດເຜີຍໃຫ້ເຫັນ ຜ່ານການທົດລອງທີ່ຄັດເລືອກນີ້. ໃນປະຈຸບັນ, ຄົນຂອງພຣະເຈົ້າໄດ້ຢືນຢັດໝັ້ນຄົງໃນພຣະຄຳຂອງພຣະອົງ ຈົນບໍ່ຫວັ່ນໄຫວຕໍ່ສິ່ງທີ່ຕາເຫັນ ແລະ ຫູໄດ້ຍິນຫຼືບໍ່? ໃນຍາມວິກິດນັ້ນ, ພວກເຂົາຈະຢຶດໝັ້ນໃນພຣະຄຳພີພຽງຢ່າງດຽວເທົ່ານັ້ນຫຼືບໍ່? ຊາຕານຈະພະຍາຍາມທຸກວິທີທາງ ເພື່ອຂັດຂວາງບໍ່ໃຫ້ພວກເຂົາກຽມພ້ອມສຳລັບວັນນັ້ນ. ມັນຈະຈັດວາງສະພາບການ ເພື່ອປິດກັ້ນທາງຂອງພວກເຂົາ, ໃຫ້ພວກເຂົາຫຼົງລະເລີງກັບຊັບສົມບັດທາງໂລກ, ເຮັດໃຫ້ພວກເຂົາແບກພາລະອັນໜັກໜ່ວງ ເພື່ອໃຫ້ຈິດໃຈຂອງພວກເຂົາເຕັມໄປດ້ວຍຄວາມກັງວົນໃນຊີວິດນີ້ ແລ້ວວັນແຫ່ງການທົດລອງນັ້ນ ຈະມາເຖິງພວກເຂົາຢ່າງກະທັນຫັນ ເໝືອນດັ່ງຂະໂມຍ. {GC 625.3}

## {GC 626.1}

ບັນດາຜູ້ນຳປະເທດທີ່ນັບຖືສາສະໜາຄຣິສເປັນຫຼັກ ຈະປະກາດຕໍ່ຕ້ານຜູ້ທີ່ຖືຮັກສາພຣະບັນຍັດຂອງພຣະເຈົ້າ ແລະ ຈະຖອນການປົກປ້ອງຄຸ້ມຄອງ\Sອອກໄປຈາກຄົນຂອງພຣະອົງ, ເຮັດໃຫ້ໄພ່ພົນຂອງພຣະເຈົ້ າຖືກປ່ອຍໄວ້ໃນມືຂອງຜູ້ທີ່ຢາກທຳລາຍພວກເຂົາ. ເມື່ອນັ້ນ, ຄົນຂອງພຣະເຈົ້າຈະໜີອອກຈາກເມືອງ ແລະ ຈາກຊຸມຊົນໝູ່ບ້ານ ແລ້ວຈະມາຮ່ວມຕົວກັນເປັນກຸ່ມ ອາໄສຢູ່ໃນບ່ອນສອກຫຼີກທີ່ເປົ່າປ່ຽວທີ່ສຸດ. ຫຼາຍຄົນຈະພົບບ່ອນລີ້ໄພຕາມພູຜາ. ເໝືອນດັ່ງຄຣິສຕຽນຊາວໂວດົວ ພວກເຂົາຈະນະມັດສະການໃນທີ່ສູງຂອງແຜ່ນດິນໂລກ ແລະ ຈະຂອບພຣະຄຸນພຣະເຈົ້າສຳລັບ “ປ້ອມປ້ອງກັນອັນເຂັ້ມແຂງ.” (ເອຊາຢາ 33:16). ແຕ່ຫຼາຍຄົນຈາກທຸກຊົນຊາດ ແລະ ທຸກຊົນຊັ້ນ ບໍ່ວ່າຈະເປັນຜູ້ມີກຽດ ຫຼື ຜູ້ຕ່ຳຕ້ອຍ, ຄົນຮັ່ງມີ ຫຼື ຄົນຍາກຈົນ, ຄົນຜິວດຳ ຫຼື ຄົນຜິວຂາວ ຈະຖືກຈັບມັດໄວ້ຢ່າງໂຫດຮ້າຍທີ່ສຸດ ແລະ ບໍ່ເປັນທຳ. ຜູ້ທີ່ພຣະເຈົ້າຊົງຮັກຈະຜ່ານວັນເວລາອັນເມື່ອຍລ້າຢ່າງຍາກລຳບາກ. ບາງຄົນຈະຖືກລ່າມໂສ້, ຖືກຂັງໄວ້ໃນຄຸກ ແລະ ຖືກຕັດສິນປະຫານຊີວິດ; ບາງຄົນເບິ່ງຄືຖືກປະໄວ້ໃຫ້ອຶດຕາຍໃນຄຸກມືດອັນເໝັນສົກກະປົກ. ບໍ່ມີຫູມະນຸດທີ່ຈະຮັບຟັງສຽງຮ້ອງຄວນຄາງຂອງພວກເຂົາ, ບໍ່ມີມະນຸດຄົນໃດທີ່ພ້ອມຈະຍື່ນມືອອກມາຊ່ວຍເຫຼືອພວກເຂົາ. {GC 626.1}

## {GC 626.2}

ໃນເວລາແຫ່ງການທົດລອງນີ້, ພຣະເຈົ້າຈະຊົງລືມໄພ່ພົນຂອງພຣະອົງບໍ? ພຣະອົງບໍ່ໄດ້ລືມໂນອາຜູ້ສັດຊື່ ເມື່ອພຣະອົງຊົງລົງໂທດຊາວໂລກໃນສະໄໝນັ້ນ. ພຣະອົງບໍ່ໄດ້ລືມໂລດ ເມື່ອໄຟຈາກສະຫວັນຕົກລົງມາເຜົາຜານເມືອງໂຊໂດມ ກັບເມືອງອື່ນໃນທີ່ຮາບທົ່ງພຽງ. ພຣະອົງບໍ່ໄດ້ລືມໂຢເຊັບ ເມື່ອເພິ່ນຖືກອ້ອມຮອບດ້ວຍຄົນທີ່ຂາບໄຫວ້ຮູບເຄົາລົບໃນປະເທດເອຢິບ. ພຣະອົງບໍ່ໄດ້ລືມເອລີຢາ ເມື່ອພຣະນາງເຢເຊເບນສາບານວ່າ ຈະເຮັດກັບເພິ່ນຄືກັນກັບພວກຜູ້ທຳນວາຍຂອງພຣະບາອານ. ພຣະອົງບໍ່ໄດ້ລືມເຢເຣມີຢາໃນບໍ່ນ້ຳສ້າງມືດ ແລະ ພຣະອົງບໍ່ໄດ້ລືມຊາຍໜຸ່ມສາມຄົນໃນເຕົາໄຟ ອັນແຮງກ້າ ຫຼື ດານີເອນໃນຖ້ຳສິງ. {GC 626.2}

## {GC 626.3}

“ປະຊາຊົນຊາວເຢຣູຊາເລັມນັ້ນເວົ້າວ່າ, ‘ພຣະເຈົ້າຢາເວປະຖິ້ມ ແລະ ລືມໄລພວກເຮົາ.’” “ຍິງຜູ້ໜຶ່ງລືມໄລລູກທີ່ຕົນຄອດໄດ້ຫຼືບໍ່? ເຖິງວ່າແມ່ຈະລືມໄລລູກຂອງຕົນກໍຕາມ ແຕ່ເຮົາຈະບໍ່ລືມໄລພວກເຈົ້າຈັກເທື່ອ…ເຮົາລືມໄລເຈົ້າບໍ່ໄດ້ເລີຍ ເຮົາຂຽນຊື່ເຈົ້າໃສ່ຝ່າມືຂອງເຮົາແລ້ວ.” (ເອຊາຢາ 49:14–16). ພຣະເຈົ້າອົງຊົງຣິດຊົງກ່າວວ່າ: “ຜູ້ໃດຜູ້ໜຶ່ງທີ່ຕົບຕີພວກເຈົ້າ ກໍສໍ່າກັບຕົບຕີແກ້ວຕາຂອງເຮົາ.” (ເຊກາຣີຢາ 2:8). {GC 626.3}

## {GC 627.1}

ເຖິງແມ່ນສັດຕູຈະຈັບພວກເຂົາເຂົ້າຄຸກ ແຕ່ຝາຫ້ອງຂັງ ກໍບໍ່ສາມາດກີດກັ້ນຄວາມສຳພັນລະຫວ່າງພວກເຂົາກັບພຣະຄຣິສ. ພຣະອົງຜູ້ເຫັນຄວາມອ່ອນແອທຸກຢ່າງ ແລະ ຮູ້ຈັກການທົດລອງທັງໝົດຂອງພວກເຂົານັ້ນ ຊົງຢູ່ເໜືອອຳນາດທັງປວງໃນໂລກນີ້. ເຫຼົ່າທູດສະຫວັນຈະມາຢ້ຽມຢາມພວກເຂົາໃນຫ້ອງຂັງທີ່ໂດດດ່ຽວ ເພື່ອນຳເອົາແສງສະຫວ່າງ ແລະ ສັນຕິສຸກຈາກສະຫວັນມາໃຫ້. ຄຸກຈະກາຍເປັນເໝືອນດັ່ງຣາຊວັງ ເພາະຄົນທີ່ມີຄວາມເຊື່ອຢ່າງລົ້ນຫຼາຍຢູ່ທີ່ນັ້ນ. ແສງສະຫວ່າງຈາກສະຫວັນ ຈະຂັບໄລ່ຄວາມມືດມົນທີ່ທອດເງົາຢູ່ຝາຫ້ອງຂັງ ຄ້າຍຄືເວລາໂປໂລກັບຊີລາອະທິຖານ ແລະ ຮ້ອງເພງສັນລະເສີນຍາມທ່ຽງຄືນ ທີ່ຄຸກແຫ່ງເມືອງຟີລິບປອຍ. {GC 627.1}

## {GC 627.2}

### ໄພພິບັດຈາກພຣະເຈົ້າ

ພຣະເຈົ້າຈະຊົງລົງໂທດຜູ້ທີ່ກົດຂີ່ຂົ່ມເຫັງ ແລະ ພະຍາຍາມທຳລາຍໄພ່ພົນຂອງພຣະອົງ. ການອົດກັ້ນພຣະໄທຂອງພຣະອົງຕໍ່ຄົນຊົ່ວ ເຮັດໃຫ້ພວກເຂົາກ້າເຮັດຄວາມຜິດບາບຫຼາຍຂຶ້ນ, ແຕ່ເຖິງແມ່ນວ່າ ການລົງໂທດຈະຊັກຊ້າ ມັນກໍຈະເກີດຂຶ້ນຢ່າງແນ່ນອນ ແລະ ຈະເປັນການລົງໂທດທີ່ໜ້າຢ້ານກົວ. “ພຣະເຢໂຮວາຈະຊົງລຸກຂຶ້ນ ເໝືອນດັ່ງທີ່ເທິງພູເຂົາເປຣິຊິມ ພຣະອົງຈະໂກດຮ້າຍ ເໝືອນຢ່າງທີ່ໃນຮ່ອມພູກິເບໂອນ ເພື່ອກະທຳພຣະຣາຊກິດຂອງພຣະອົງ ພຣະຣາຊກິດຂອງພຣະອົງນັ້ນປະຫຼາດ ແລະ ເພື່ອກະທຳງານຂອງພຣະອົງ ງານຂອງພຣະອົງກໍແປກ.” (ເອຊາຢາ 28:21 ດັດແປງຈາກສະບັບ TKJV). ສຳລັບພຣະເຈົ້າຜູ້ຊົງເມດຕາຂອງພວກເຮົາ ການລົງໂທດເປັນການກະທຳທີ່ແປກປະຫຼາດ. “ອົງພຣະຜູ້ເປັນເຈົ້າ ພຣະເຈົ້າກ່າວວ່າ ເຮົາມີຊີວິດຢູ່ຢ່າງແນ່ແທ້ ເຮົາຈະບໍ່ດີໃຈເມື່ອເຫັນຄົນບາບຜູ້ໜຶ່ງຕາຍໄປ.” (ເອເຊກຽນ 33:11). ພຣະຜູ້ເປັນເຈົ້າຊົງ “ເຕັມໄປດ້ວຍຄວາມເມດຕາ ແລະ ເຕັມລົ້ນດ້ວຍພຣະຄຸນ ຜູ້ບໍ່ຮ້າຍງ່າຍ ແລະ ຜູ້ສຳແດງຄວາມຮັກອັນໝັ້ນຄົງ ແລະ ສັດຊື່.” ພຣະອົງຊົງ “ໃຫ້ອະໄພການກະທຳຜິດ, ການລ່ວງລະເມີດ ແລະ ບາບ ແຕ່ກໍບໍ່ປ່ອຍໃຫ້ຜູ້ກະທຳຜິດລອດຕົວໄປໄດ້.” ເຖິງຢ່າງໃດກໍຕາມ, ພຣະອົງຈະ “ບໍ່ຊົງປ່ອຍຄົນຜິດໃຫ້ລອຍນວນໄປ.” “ອົງພຣະຜູ້ເປັນເຈົ້າບໍ່ໂກດງ່າຍ ແລະ ຊົງຣິດທານຸພາບຍິ່ງໃຫຍ່. ອົງພຣະຜູ້ເປັນເຈົ້າ ຈະບໍ່ຊົງປ່ອຍໃຫ້ຄົນຜິດລອຍນວນພົ້ນໂທດ.” (ອົບພະຍົບ 34:6, 7 NTV; ນາຮູມ 1:3 ດັດແປງຈາກສະບັບ TNCV). ພຣະເຈົ້າຈະຊົງສຳແດງຄວາມຊອບທຳຢ່າງໜ້າຢ້ານຢຳ ເພື່ອພິສູດວ່າ ພຣະບັນຍັດຂອງພຣະອົງທີ່ຖືກໝິ່ນປະໝາດນັ້ນ ຍັງມີຜົນບັງຄັບໃຊ້. ເຮົາຈະເຫັນໄດ້ວ່າ ການລົງໂທດທີ່ລໍຖ້າຜູ້ລະເມີດນັ້ນ ຮຸນແຮງຫຼາຍ ເພາະພຣະເຈົ້າຊົງລັງເລທີ່ຈະລົງໂທດ. ພຣະເຈົ້າຊົງອົດທົນຢ່າງດົນນານກັບປະເທດອາເມຣິກາ ແລະ ຈະບໍ່ລົງໂທດ ຈົນກວ່າພວກເຂົາຈະເຮັດບາບເຖິງຂີດສຸດ\Sໃນປຶ້ມບັນທຶກຂອງພຣະອົງ. ແຕ່ໃນທີ່ສຸດ, ພວກເຂົາຈະຕ້ອງດື່ມຈາກຈອກແຫ່ງຄວາມໂກດຮ້າຍຂອງພຣະອົງ ໂດຍປາສະຈາກຄວາມເມດຕາ. {GC 627.2}

## {GC 627.3}

ເມື່ອພຣະຄຣິສຊົງຢຸດການອ້ອນວອນເພື່ອມະນຸດ\sໃນສະຖານນະມັດສະການ, ຄວາມໂກດຮ້າຍຂອງພຣະເຈົ້າ ຈະຖືກຖອກເທລົງມາ ເໜືອຜູ້ທີ່ນະມັດສະການສັດຮ້າຍ ກັບຮູບຂອງມັນ ແລະ ຮັບເອົາເຄື່ອງໝາຍຂອງມັນ. ຄວາມໂກດຮ້າຍນັ້ນ ຈະບໍ່ປະສົມກັບຄວາມເມດຕາ ເໝືອນດັ່ງທີ່ຊົງເຕືອນໄວ້. (ເບິ່ງ ພຣະນິມິດ 14:9, 10). ໄພພິບັດທີ່ຕົກສູ່ປະເທດເອຢິບ ເມື່ອພຣະເຈົ້າປົດປ່ອຍຊາວອິດສະຣາເອນນັ້ນ ມີລັກສະນະຄ້າຍຄືກັບການລົງໂທດມະນຸດສະໂລກ ກ່ອນການປົດປ່ອຍໄພ່ພົນຂອງພຣະເຈົ້າເປັນຄັ້ງສຸດທ້າຍ; ແຕ່ການລົງໂທດໃນຄັ້ງຫຼັງນີ້ ຈະຮຸນແຮງກວ່າ ແລະ ກວ້າງຂວາງກວ່າໄພພິບັດໃນເອຢິບ. ໂຢຮັນພັນລະນາໃນພຣະທຳພຣະນິມິດເຖິງໄພພິບັດອັນໜ້າຢ້ານກົວເຫຼົ່ານີ້ວ່າ: “ບາດແຜອັນໜ້າກຽດ ທີ່ສ້າງຄວາມເຈັບປວດ ກໍເກີດຂຶ້ນຕາມໂຕຂອງບັນດາຜູ້ທີ່ມີເຄື່ອງໝາຍຂອງສັດຮ້າຍ ແລະ ຂາບໄຫວ້ຮູບຈຳລອງຂອງມັນ.…ທະເລນັ້ນ ກໍກາຍເປັນເລືອດ ເໝືອນດັ່ງເລືອດຂອງຄົນຕາຍ ແລະ ສິ່ງທີ່ມີຊີວິດທີ່ອາໄສຢູ່ໃນທະເລນັ້ນກໍຕາຍໝົດ.…ແມ່ນ້ຳ ແລະ ບໍ່ນ້ຳພຸທັງຫຼາຍ…ກໍກາຍເປັນເລືອດ.” ເຖິງແມ່ນການລົງໂທດເຫຼົ່ານີ້ຈະຮ້າຍແຮງ, ແຕ່ຄວາມຍຸຕິທຳຂອງພຣະເຈົ້າກໍປາກົດຢ່າງຈະແຈ້ງ. ທູດສະຫວັນຂອງພຣະເຈົ້າປະກາດວ່າ: “ພຣະອົງພິພາກສາລົງໂທດຢ່າງຍຸຕິທຳແລ້ວ, ເນື່ອງຈາກພວກເຂົາໄດ້ເຮັດໃຫ້ຜູ້ບໍຣິສຸດຂອງພຣະເຈົ້າ ແລະ ຜູ້ທຳນວາຍຂອງພຣະອົງຕ້ອງຫຼັ່ງເລືອດ ແລະ ພຣະອົງເອົາເລືອດໃຫ້ພວກເຂົາດື່ມ ຕາມທີ່ພວກເຂົາສົມຄວນໄດ້ຮັບ.” (ພຣະນິມິດ 16:2–6 LCV). ການທີ່ຊາວໂລກຕັດສິນປະຫານຊີວິດຄົນຂອງພຣະເຈົ້ານັ້ນ ກໍເຮັດໃຫ້ພວກເຂົາມີຄວາມຜິດເໝືອນໄດ້ລົງມືຂ້າຈິງ. ໃນທຳນອງດຽວກັນ, ພຣະຄຣິສຊົງກ່າວວ່າ ຊາວຢິວໃນສະໄໝຂອງພຣະອົງ ມີຄວາມຜິດໃນເລື່ອງຄວາມຕາຍຂອງບັນດາຄົນບໍຣິສຸດທີ່ຖືກຂ້າຕາຍ ນັບຕັ້ງແຕ່ສະໄໝຂອງອາເບັນ ເພາະພວກເຂົາມີຈິດໃຈແບບດຽວກັນ ແລະ ພະຍາຍາມຂ້າຄົນແບບດຽວກັນກັບພວກທີ່ຂ້າຜູ້ເຜີຍພຣະທຳເຫຼົ່ານັ້ນ. {GC 627.3}

## {GC 628.1}

ໃນໄພພິບັດຕໍ່ມາ ດວງຕາເວັນຈະຮັບອຳນາດ “ໃຫ້ເຜົາໄໝ້ຄົນທັງຫຼາຍດ້ວຍໄຟ. ພວກເຂົາຖືກເຜົາດ້ວຍຄວາມຮ້ອນກ້າ.” (ພຣະນິມິດ 16:8, 9 LCV). ພວກຜູ້ເຜີຍພຣະທຳ ໄດ້ພັນລະນາເຖິງສະພາບຂອງໂລກ ໃນເວລາອັນໜ້າຢ້ານກົວນີ້ວ່າ: “ທີ່ດິນກໍຈົມຢູ່ໃນຄວາມງຽບເຫງົາທັງສິ້ນ.…ຜົນລະປູກທັງໝົດກໍຖືກທຳລາຍກ້ຽງ.…ຕົ້ນໝາກໄມ້ທຸກໆຕົ້ນກໍຫ່ຽວແຫ້ງຕາຍໄປ ຄວາມຊົມຊື່ນຂອງປະຊາຊົນກໍສູນຫາຍໄປສິ້ນ.” “ເມັດພືດຕາຍໃນດິນແຫ້ງ ບໍ່ມີເຂົ້າໃນສາງ…ຍ້ອນບໍ່ມີຫຍ້າ ຝູງສັດລ້ຽງກໍສັບສົນວຸ້ນວາຍ…ທົ່ງຫຍ້າຕົ້ນໄມ້ແຫ້ງຕາຍ ແລະ ຖືກໄຟໄໝ້…ນໍ້າໃນຫ້ວຍຮ່ອງເຫືອດແຫ້ງລົງໝົດສິ້ນ.” “ອົງພຣະຜູ້ເປັນເຈົ້າ ພຣະເຈົ້າຊົງກ່າວວ່າ ‘ໃນວັນນັ້ນ ສຽງເພງໃນພຣະວິຫານຈະເປັນສຽງຮ່ຳໄຫ້ ຈະມີສົບມາກມາຍທຸກແຫ່ງຖືກຖິ້ມໄວ້ງຽບໆ.’” (ໂຢເອນ 1:10–12, 17–20; ອາໂມດ 8:3 ດັດແປງຈາກສະບັບ TKJV). {GC 628.1}

## {GC 628.2}

ໄພພິບັດເຫຼົ່ານີ້\sບໍ່ໄດ້ເກີດຂຶ້ນທົ່ວທຸກບ່ອນໃນໂລກ ຖ້າບໍ່ດັ່ງນັ້ນ ຊາວໂລກທັງໝົດກໍຈະຖືກທຳລາຍ. ເຖິງຢ່າງໃດກໍຕາມ, ໄພພິບັດເຫຼົ່ານີ້ຈະຮ້າຍແຮງທີ່ສຸດ ເທົ່າທີ່ມະນຸດເຄີຍປະສົບພົບພໍ້. ການລົງໂທດທັງໝົດ ທີ່ເຄີຍເກີດກັບມະນຸດກ່ອນເວລາແຫ່ງພຣະກະລຸນາຈະໝົດໄປນັ້ນ ລ້ວນແຕ່ປະສົມປະສານດ້ວຍພຣະເມດຕາ. ພຣະຄຣິສໄດ້ຖວາຍພຣະໂລຫິດຂອງພຣະອົງ ເພື່ອປົກປ້ອງຄົນບາບ ບໍ່ໃຫ້ໄດ້ຮັບການລົງໂທດຕາມຂະໜາດຄວາມຜິດບາບຂອງຕົນ, ແຕ່ໃນການລົງໂທດຄັ້ງສຸດທ້າຍ ຄວາມໂກດຮ້າຍຂອງພຣະເຈົ້າຈະຖືກຖອກເທລົງມາ ໂດຍປາສະຈາກພຣະເມດຕາ. {GC 628.2}

## {GC 629.1}

ໃນວັນນັ້ນ, ຫຼາຍຄົນຈະປາຖະໜາການປົກປ້ອງຈາກພຣະກະລຸນາຂອງພຣະເຈົ້າ ທີ່ພວກເຂົາໄດ້ດູໝິ່ນເປັນເວລາດົນນານ. “ເວລາໃກ້ເຂົ້າມາແລ້ວ ເມື່ອເຮົາຈະໃຫ້ການອຶດຢາກເກີດຂຶ້ນໃນແຜ່ນດິນ. ປະຊາຊົນຈະຫິວເຂົ້າແຕ່ບໍ່ແມ່ນຫິວເຂົ້າຈີ່; ພວກເຂົາຈະຄໍແຫ້ງແຕ່ບໍ່ແມ່ນກະຫາຍນໍ້າ; ພວກເຂົາຈະຫິວກະຫາຍຖ້ອຍຄຳທັງຫຼາຍຂອງພຣະເຈົ້າຢາເວ. ອົງພຣະຜູ້ເປັນເຈົ້າ ພຣະເຈົ້າກ່າວດັ່ງນີ້ແຫຼະ. ປະຊາຊົນຈະທ່ອງທ່ຽວໄປມາ ແຕ່ທະເລຕາຍຈົນເຖິງທະເລເມດີແຕຣາເນ ແລ້ວແຕ່ທາງເໜືອໄປສູ່ທາງຕາເວັນອອກ. ພວກເຂົາຈະຊອກຫາຖ້ອຍຄຳຂອງພຣະເຈົ້າຢາເວຈາກທຸກທີ່ທຸກບ່ອນ ແຕ່ພວກເຂົາຈະບໍ່ພົບ.” (ອາໂມດ 8:11, 12) {GC 629.1}

## {GC 629.2}

### ຄົນຂອງພຣະເຈົ້າຈະໄດ້ຮັບການຄຸ້ມຄອງ

ເຖິງແມ່ນວ່າ ໄພ່ພົນຂອງພຣະເຈົ້າຕ້ອງປະສົບກັບຄວາມທຸກ ແຕ່ໃນຂະນະທີ່ພວກເຂົາຖືກຂົ່ມເຫັງ, ມີຄວາມທຸກໃຈ, ຂາດເຂີນ ແລະ ອຶດຢາກ ພວກເຂົາຈະບໍ່ຖືກປະຖິ້ມໃຫ້ຕາຍ. ພຣະເຈົ້າຊົງເບິ່ງແຍງເອລີຢາໃນອະດີດ ແລະ ພຣະອົງຈະບໍ່ເມີນເສີຍຕໍ່ລູກຂອງພຣະອົງ ທີ່ເສຍສະຫຼະຕົນເອງ ແມ່ນແຕ່ຜູ້ດຽວ. ພຣະອົງຊົງນັບເສັ້ນຜົມຂອງພວກເຂົາ ແລະ ຈະຊົງດູແລພວກເຂົາ; ໃນຍາມອຶດຢາກພວກເຂົາຈະມີພຽງພໍ. ໃນຂະນະທີ່ຄົນຊົ່ວກຳລັງຕາຍຍ້ອນຄວາມອຶດຢາກ ແລະ ໂຣກລະບາດ ເຫຼົ່າທູດສະຫວັນຈະປົກປ້ອງຄົນຊອບທຳ ແລະ ຈັດຫາສິ່ງທີ່ຈຳເປັນໃຫ້ແກ່ພວກເຂົາ. ພຣະເຈົ້າຊົງສັນຍາວ່າ ຜູ້ທີ່ “ເຮັດໃນສິ່ງທີ່ຊອບທຳ” “ຈະມີອາຫານກິນ ແລະ ຈະມີນໍ້າດື່ມ.” “ເມື່ອປະຊາຊົນຂອງເຮົາຊອກນໍ້າດື່ມເພາະຫິວ ເມື່ອລຳຄໍຂອງພວກເຂົາແຫ້ງກະຫາຍຫິວນໍ້າດື່ມ; ແລ້ວເຮົາຄືພຣະເຈົ້າຢາເວຈະຕອບພວກເຂົາ ເຮົາຄືພຣະເຈົ້າແຫ່ງອິດສະຣາເອນ ຈະບໍ່ປະຖິ້ມພວກເຂົາຈັກເທື່ອ.” (ເອຊາຢາ 33:15, 16; 41:17) {GC 629.2}

## {GC 629.3}

“ເຖິງແມ່ນວ່າ ຕົ້ນໝາກເດື່ອນັ້ນ ບໍ່ມີໝາກກໍດີ ຕົ້ນອະງຸ່ນບໍ່ເກີດຜົນຕາມເຄືອກໍຕາມ. ເຖິງແມ່ນວ່າ ຕົ້ນໝາກກອກເທດບໍ່ເກີດຜົນກໍດີ ທົ່ງໄຮ່ທົ່ງນາບໍ່ຜະລິດຜົນຫຍັງກໍຕາມ. ເຖິງແມ່ນວ່າຝູງແກະນັ້ນ ລົ້ມຕາຍໄປຈົນໝົດກໍດີ ຄອກງົວທັງຫຼາຍເປົ່າແປນກໍຕາມ. ແຕ່ຂ້ານ້ອຍກໍຍັງຈະສືບຕໍ່ຊົມຊື່ນຍິນດີໃນພຣະເຈົ້າຢາເວ ຂ້ານ້ອຍຈະຕື່ນເຕັ້ນຍິນດີໃນພຣະເຈົ້ າພຣະຜູ້ຊ່ວຍໃຫ້ພົ້ນຂອງຂ້ານ້ອຍ.” (ຮາບາກຸກ 3:17–18). {GC 629.3}

## {GC 629.4}

“ພຣະເຈົ້າຢາເວຈະເຝົ້າຮັກສາເຈົ້າໄວ້ ພຣະເຈົ້າຢາເວຢູ່ຄຽງຂ້າງ ເພື່ອປົກປ້ອງເຈົ້າໄວ້. ຕາເວັນຈະບໍ່ເປັນອັນຕະລາຍແກ່ເຈົ້າໃນກາງເວັນ ດວງເດືອນກໍຈະບໍ່ເປັນອັນຕະລາຍໃນກາງຄືນ. ພຣະເຈົ້າຢາເວຈະປົກປ້ອງເຈົ້າໃຫ້ພົ້ນຈາກໂພຍໄພ ທັງຈະເຝົ້າຮັກສາເຈົ້າໃຫ້ຢູ່ຢ່າງປອດໄພໄດ້.” “ພຣະອົງຈະຮັກສາເຈົ້າໃຫ້ພົ້ນໂພຍໄພອັນລີ້ລັບ ແລະ ຈາກພະຍາດອັນຮ້າຍແຮງອັນເຖິງຕາຍ. ພຣະອົງຈະປົກຕຸ້ມເຈົ້າໄວ້ດ້ວຍປີກຂອງພຣະອົງ ແລະ ເຈົ້າຈະປອດໄພເພາະພຣະອົງຮັກສາໄວ້. ຄວາມສັດຊື່ຂອງພຣະອົງນັ້ນ ຈະປົກປ້ອງຄຸ້ມຄອງ ແລະ ທັງຈະປ້ອງກັນຮັກສາເຈົ້າໄວ້ດ້ວຍ. ເຈົ້າບໍ່ຕ້ອງຢ້ານອັນຕະລາຍໃນເວລາກາງຄືນ ຫຼື ການຫຼອນໂຈມຕີໃນເວລາກາງເວັນດ້ວຍ. ຫຼືໂຣກລະບາດທີ່ເກີດຂຶ້ນໃນເວລາມືດມົນ ຫຼື ມານຮ້າຍທີ່ຂ້າຄົນໃນເວລາກາງເວັນນັ້ນ. ອາດຈະມີພັນຄົນລົ້ມລົງ ແລະ ສິ້ນໃຈຕາຍຢູ່ຂ້າງເຈົ້າ ສິບພັນຄົນຢູ່ອ້ອມຮອບເຈົ້າ ແຕ່ເຈົ້າຈະບໍ່ຖືກທຳຮ້າຍ. ເຈົ້າຈະສັງເກດເບິ່ງດ້ວຍຕາຂອງເຈົ້າເທົ່ານັ້ນ ແລະ ເຫັນຄົນຊົ່ວຮ້າຍຖືກໂທດ.…ເຈົ້າໄດ້ຮັບເອົາພຣະເຈົ້າຢາເວເປັນຜູ້ປ້ອງກັນຂອງເຈົ້າ ຄືຮັບເອົາພຣະເຈົ້າອົງສູງສຸດ ເປັນຜູ້ຄຸ້ມຄອງເຈົ້າ. ສະນັ້ນ, ເຈົ້າຈຶ່ງບໍ່ໄດ້ປະສົບໄພພິບັດໃດໆ ແລະ ຄວາມໂຫດຮ້າຍກໍຈະບໍ່ມາໃກ້ເຮືອນເຈົ້າ.” (ເພງສັນລະເສີນ 121:5–7; 91:3–10). {GC 629.4}

## {GC 630.1}

ໃນສາຍຕາຂອງມະນຸດ ເບິ່ງຄືວ່າ ໄພ່ພົນຂອງພຣະເຈົ້າຈະຕ້ອງສະຫຼະຊີວິດ ເພື່ອຢືນຢັນຄວາມເຊື່ອ ເໝືອນດັ່ງຄົນທີ່ຖືກຂ້າຍ້ອນຄວາມເຊື່ອໃນອະດີດ. ພວກເຂົາເອງກໍເລີ່ມຢ້ານວ່າ ອົງພຣະຜູ້ເປັນເຈົ້າໄດ້ປະຖິ້ມພວກເຂົາໃຫ້ຕົກຢູ່ໃນກຳມືຂອງສັດຕູ; ມັນເປັນເວລາແຫ່ງຄວາມທຸກທໍລະມານໃຈທີ່ສຸດ. ພວກເຂົາຮ້ອງທັງກາງເວັນ ແລະ ກາງຄືນ ເພື່ອທູນຂໍການຊ່ວຍກູ້ຈາກພຣະເຈົ້າ. ຄົນຊົ່ວພາກັນຍິນດີ ແລະ ມີສຽງເຍາະເຍີ້ຍຮ້ອງໃສ່ວ່າ: “ຄວາມເຊື່ອຂອງພວກເຈົ້າຢູ່ໃສແລ້ວ? ຖ້າພວກເຈົ້າເປັນຄົນຂອງພຣະເຈົ້າແທ້ ເປັນຫຍັງພຣະອົງຈຶ່ງບໍ່ຊ່ວຍພວກເຈົ້າໃຫ້ພົ້ນຈາກມືຂອງພວກເຮົາ?” ແຕ່ບັນດາຜູ້ທີ່ລໍຖ້າຢູ່ນັ້ນຈະລະນຶກເຖິງພຣະເຢຊູ ເມື່ອພຣະອົງສິ້ນພຣະຊົນເທິງໄມ້ກາງແຂນແຫ່ງພູເຂົາຄານວາຣີ. ໃນຄາວນັ້ນ, ພວກມະຫາປະໂຣຫິດກັບພວກຜູ້ປົກຄອງເຍາະເຍີ້ຍຮ້ອງໃສ່ວ່າ: “ລາວຊ່ວຍຄົນອື່ນໃຫ້ພົ້ນໄດ້ ແຕ່ລາວບໍ່ສາມາດຊ່ວຍຕົນເອງໄດ້! ລາວເປັນກະສັດຂອງຊາວອິດສະຣາເອນ! ໃຫ້ລາວລົງມາຈາກໄມ້ກາງແຂນດຽວນີ້ ແລ້ວພວກເຮົາຈະເຊື່ອໃນລາວ.” (ມັດທາຍ 27:42 LCV). ຄືກັນກັບຢາໂຄບທີ່ປ້ຳສູ້ກັບພຣະເຈົ້າ, ທຸກຄົນກຳລັງອ້ອນວອນດ້ວຍຄວາມດິ້ນຮົນຕໍ່ພຣະອົງ. ໃບໜ້າຂອງທຸກຄົນຊີດຂາວ ສະແດງເຖິງການຕໍ່ສູ້ໃນໃຈ. ເຖິງຢ່າງນັ້ນ, ພວກເຂົາກໍບໍ່ຢຸດການອ້ອນວອນທູນຂໍດ້ວຍຄວາມຈິງໃຈ. {GC 630.1}

## {GC 630.2}

ຖ້າມະນຸດສາມາດເຫັນເໝືອນດັ່ງທີ່ຊາວສະຫວັນເຫັນນັ້ນ, ພວກເຂົາຈະເຫັນກອງທັບທູດສະຫວັນອັນເຂັ້ມແຂງ ປະຈຳການຢູ່\Sອ້ອມຮອບຜູ້ທີ່ຮັກສາຄຳສັ່ງຂອງພຣະຄຣິສໄວ້ດ້ວຍຄວາມພາກພຽນອົດທົນ. ທູດສະຫວັນມີຄວາມເຫັນອົກເຫັນໃຈ ໃນຂະນະທີ່ເຫັນຄວາມທຸກໃຈ ແລະ ໄດ້ຍິນຄຳອະທິຖານຂອງພວກເຂົາ. ເຫຼົ່າທູດສະຫວັນລໍຖ້າຄຳສັ່ງຈາກຜູ້ບັນຊາການ ເພື່ອໄປຊ່ວຍໄພ່ພົນຂອງພຣະເຈົ້າອອກຈາກອັນຕະລາຍ. ແຕ່ພວກເຂົາຕ້ອງລໍຖ້າຕໍ່ໄປອີກໜ້ອຍໜຶ່ງ ເພາະໄພ່ພົນຂອງພຣະເຈົ້າຕ້ອງດື່ມຈາກຈອກນັ້ນ ແລະ ຮັບບັບຕິສະມາຕາມທີ່ກຳນົດໄວ້. (ເບິ່ງ ມັດທາຍ 20:22–23). ການລໍຖ້າທີ່ສ້າງຄວາມເຈັບປວດນັ້ນ ກັບກາຍເປັນຄຳຕອບທີ່ດີທີ່ສຸດ ສຳລັບຄຳອະທິຖານຂອງພວກເຂົາ. ໃນຂະນະທີ່ພວກເຂົາພະຍາຍາມລໍຖ້າພຣະເຈົ້າດ້ວຍຄວາມໄວ້ວາງໃຈ, ພວກເຂົາກໍຕ້ອງຝຶກຝົນຄວາມເຊື່ອ, ຄວາມຫວັງ ແລະ ຄວາມອົດທົນ ເຊິ່ງເປັນສິ່ງທີ່ພວກເຂົາບໍ່ຄ່ອຍໄດ້ເຮັດໃນຊີວິດຄຣິສຕຽນທີ່ຜ່ານມາ. ເຖິງຢ່າງໃດກໍຕາມ, ເພື່ອເຫັນແກ່ຜູ້ທີ່ພຣະເຈົ້າຊົງເລືອກ, ເວລາແຫ່ງຄວາມທຸກຍາກລຳບາກນັ້ນຈະສັ້ນລົງ. “ແລ້ວພຣະເຈົ້າຈະບໍ່ໃຫ້ຄວາມຍຸຕິທຳແກ່ຜູ້ທີ່ພຣະອົງເລືອກໄວ້ ຜູ້ທີ່ຮ້ອງຂໍພຣະອົງທັງກາງເວັນ ແລະ ກາງຄືນບໍ?…ເຮົາບອກພວກເຈົ້າທັງຫຼາຍວ່າ, ພຣະອົງຈະໃຫ້ພວກເຂົາໄດ້ຮັບຄວາມຍຸຕິທຳໂດຍໄວ.” (ລູກາ 18:7, 8). ຈຸດຈົບຈະມາເຖິງໄວກວ່າທີ່ມະນຸດຄາດຄິດໄວ້. ເຂົ້າດີນັ້ນຈະຖືກເກັບກ່ຽວ ແລະ ມັດຮວມກັນໄວ້ໃນສາງຂອງພຣະເຈົ້າ; ສ່ວນເຂົ້ານົກຈະຖືກມັດຮວມກັນເພື່ອເຜົາທຳລາຍ. {GC 630.2}

## {GC 631.1}

ເຫຼົ່າທູດສະຫວັນເຝົ້າຍາມ\Sດ້ວຍຄວາມສັດຊື່\Sຕໍ່ໜ້າທີ່ອັນສັກສິດນັ້ນ. ເຖິງແມ່ນວ່າ ຈະມີການກຳນົດເວລາໃຫ້ປະຫານຜູ້ທີ່ຖືຮັກສາພຣະບັນຍັດກໍຕາມ, ແຕ່ສັດຕູຂອງພວກເຂົາໃນບາງແຫ່ງ ກໍຈະບໍ່ລໍຖ້າຄຳສັ່ງນັ້ນ ແລະ ຈະພະຍາຍາມເອົາຊີວິດພວກເຂົາກ່ອນເວລາທີ່ກຳນົດ. ຢ່າງໃດກໍຕາມ, ບໍ່ມີຜູ້ໃດສາມາດຜ່ານເຫຼົ່າທູດສະຫວັນ\sທີ່ເຝົ້າຍາມຢູ່ອ້ອມຮອບທຸກຄົນທີ່ສັດຊື່. ບາງຄົນຖືກໂຈມຕີໃນຂະນະທີ່ໜີອອກຈາກບ້ານ ແລະ ເມືອງ; ແຕ່ດາບທີ່ຍົກຂຶ້ນຕໍ່ສູ້ພວກເຂົາກໍຫັກ ແລະ ຕົກລົງ ເໝືອນເປັນພຽງເຟືອງເສັ້ນໜຶ່ງ. ຄົນອື່ນໆ ໄດ້ຮັບການປົກປ້ອງຈາກເຫຼົ່າທູດສະຫວັນ ທີ່ປາກົດໃນລັກສະນະຂອງທະຫານ. {GC 631.1}

## {GC 631.2}

ໃນທຸກຍຸກທຸກສະໄໝ ພຣະເຈົ້າຊົງໃຊ້ທູດສະຫວັນບໍຣິສຸດເພື່ອຄຸ້ມຄອງ ແລະ ຊ່ວຍກູ້ຄົນຂອງພຣະອົງ. ທູດສະຫວັນໄດ້ມີສ່ວນຮ່ວມໃນກິດຈະການຂອງມະນຸດ, ບາງຄັ້ງປາກົດຕົວໃສ່ເຄື່ອງທີ່ເຫຼື້ອມແສງດັ່ງຟ້າແມບ ແລະ ບາງຄັ້ງກໍມາໃນສະພາບຄົນທຳມະດາທີ່ກຳລັງເດີນທາງ. ເມື່ອປາກົດຕົວຕໍ່ຄົນຂອງພຣະເຈົ້າ ທູດສະຫວັນມັກມາໃນຮູບຮ່າງມະນຸດ; ບາງຄັ້ງກໍນັ່ງພັກເຊົາຢູ່ໃຕ້ຮົ່ມຕົ້ນໄມ້ໃນຕອນທ່ຽງ ເໝືອນຄົນອິດເມື່ອຍ ແລະ ຍອມຮັບການຕ້ອນຮັບເຂົ້າພັກເຊົາໃນເຮືອນຂອງມະນຸດ. ທູດສະຫວັນເຄີຍນຳທາງຜູ້ທີ່ຫຼົງທາງ ແລະ ຈູດໄຟທີ່ແທ່ນບູຊາດ້ວຍມືຂອງຕົນເອງ ທັງໄດ້ເປີດປະຕູຄຸກ ເພື່ອປົດປ່ອຍຜູ້ຮັບໃຊ້ຂອງພຣະເຈົ້າ. ນອກຈາກນັ້ນ, ທູດສະຫວັນທີ່ສວມເຄື່ອງອາວຸດຈາກສະຫວັນ ໄດ້ມາກິ້ງກ້ອນຫີນອອກຈາກອຸບມຸງຝັງພຣະສົບຂອງພຣະຜູ້ຊ່ວຍໃຫ້ລອດ. {GC 631.2}

## {GC 631.3}

ທູດສະຫວັນໃນຮູບຮ່າງຂອງມະນຸດ ມັກເຂົ້າຮ່ວມໃນທີ່ປະຊຸມຂອງຄົນຊອບທຳ ແລະ ເຂົ້າສັງເກດໃນທີ່ຊຸມນຸມຂອງຄົນຊົ່ວ ເໝືອນດັ່ງທີ່ເຄີຍໄປເມືອງໂຊໂດມ ເພື່ອບັນທຶກການກະທຳຂອງພວກເຂົາ ແລະ ເພື່ອເບິ່ງວ່າ ພວກເຂົາລ່ວງເກີນຂອບເຂດຄວາມອົດກັ້ນຂອງພຣະເຈົ້າຫຼືບໍ່. ອົງພຣະຜູ້ເປັນເຈົ້າຊົງຍິນດີໃນໃນການສະແດງຄວາມເມດຕາ ແລະ ເພື່ອເຫັນແກ່ຄົນສ່ວນໜ້ອຍທີ່ຮັບໃຊ້ພຣະອົງດ້ວຍໃຈຈິງ ພຣະອົງຈຶ່ງຢັບຢັ້ງໄພພິບັດ ແລະ ຊົງຍືດເວລາແຫ່ງຄວາມສະຫງົບສຸກໃຫ້ແກ່ຄົນຈຳນວນຫຼາຍ. ຄົນບາບທີ່ຕໍ່ຕ້ານພຣະເຈົ້າບໍ່ຮູ້ຈັກວ່າ ພວກເຂົາມີຊີວິດຢູ່ໄດ້ ຍ້ອນຄົນສ່ວນໜ້ອຍທີ່ສັດຊື່ ຄືຄົນທີ່ພວກເຂົາມັກເຍາະເຍີ້ຍ ແລະ ຂົ່ມເຫັງນັ້ນເອງ. {GC 631.3}

## {GC 632.1}

ເຖິງແມ່ນວ່າ ບັນດາຜູ້ປົກຄອງໃນໂລກນີ້ບໍ່ຮູ້ກໍຕາມ, ແຕ່ເຫຼົ່າທູດສະຫວັນເຄີຍເຂົ້າຮ່ວມ ແລະ ລຸກຂຶ້ນກ່າວໃນການປະຊຸມຂອງພວກເຂົາຢູ່ເລື້ອຍໆ. ມະນຸດໄດ້ເຫັນພວກເພິ່ນດ້ວຍຕາ, ໄດ້ຍິນຄຳວິງວອນຂອງພວກເພິ່ນດ້ວຍຫູຂອງຕົນເອງ, ປາກຂອງຜູ້ຄົນກໍໄດ້ຄັດຄ້ານຄຳແນະນຳ ແລະ ເຍາະເຍີ້ຍຄຳປຶກສາຂອງເຫຼົ່າທູດສະຫວັນເຫຼົ່ານັ້ນ ແລະ ມືກໍໄດ້ສະແດງຄວາມໝິ່ນປະໝາດ ແລະ ເຮັດທາລຸນຕໍ່ພວກເພິ່ນ. ເມື່ອຢູ່ໃນຫ້ອງປະຊຸມ ແລະ ສານຍຸຕິທຳ, ທູດສະຫວັນເຫຼົ່ານີ້ໄດ້ສະແດງເຖິງຄວາມຮູ້ໃນປະຫວັດສາດມະນຸດຢ່າງເລິກເຊິ່ງ ແລະ ສາມາດປົກປ້ອງຜູ້ທີ່ຖືກຂົ່ມເຫັງໄດ້ດີກວ່າທະນາຍຄວາມທີ່ເກັ່ງ ແລະ ມີວາທະສິນທີ່ສຸດເສຍອີກ. ພວກເພິ່ນໄດ້ຂວ້ຳແຜນການຊົ່ວຮ້າຍ ທີ່ຈະເຮັດໃຫ້ວຽກງານຂອງພຣະເຈົ້າຊັກຊ້າ ແລະ ຈະສ້າງຄວາມທຸກທໍລະມານໃຫ້ແກ່ໄພ່ພົນຂອງພຣະອົງ. ໃນຍາມອັນຕະລາຍ ແລະ ທຸກຍາກລຳບາກ “ທູດຂອງພຣະເຢໂຮວາ ກໍຕັ້ງຢູ່ອ້ອມຮອບຄົນທັງຫຼາຍທີ່ຢ້ານຢຳພຣະອົງ ແລະ ຊ່ວຍເຂົາໃຫ້ພົ້ນ.” (ເພງສັນລະເສີນ 34:7 ສະບັບລາວບູຮານ). {GC 632.1}

## {GC 632.2}

ໄພ່ພົນຂອງພຣະເຈົ້າ\Sລໍຄອຍໝາຍສຳຄັນແຫ່ງການສະເດັດມາຂອງພຣະຣາຊາຂອງພວກເຂົາ\Sດ້ວຍຄວາມປາຖະໜາອັນແຮງກ້າ. ເມື່ອມີຜູ້ມາຖາມຄົນທີ່ເຝົ້າລໍເຫຼົ່ານີ້ວ່າ, “ເຫິງປານໃດຈະແຈ້ງ?” ພວກເຂົາຕອບດ້ວຍຄວາມໝັ້ນໃຈວ່າ, “ຮຸ່ງເຊົ້າກຳລັງມາເຖິງ ແລະ ກາງຄືນກໍຕາມມາດ້ວຍ” (ເອຊາຢາ 21:11; 12 TH1940). ແສງສະຫວ່າງກຳລັງສາດສ່ອງຢູ່ເທິງກ້ອນເມກເໜືອຈອມພູ; ອີກບໍ່ດົນຣັດສະໝີພາບຂອງພຣະອົງກໍຈະປາກົດໃຫ້ເຫັນ; ດວງຕາເວັນແຫ່ງຄວາມຊອບທຳກຳລັງຈະສ່ອງແສງອອກມາ. ຍາມເຊົ້າ ແລະ ກາງຄືນກຳລັງຈະມາເຖິງ, ຈະເປັນການເລີ່ມຕົ້ນຂອງວັນທີ່ບໍ່ມີການສິ້ນສຸດສຳລັບຄົນຊອບທຳ, ແຕ່ຄວາມມືດຈະປົກຄຸມຄົນອະທຳໄປຕະຫຼອດການ. {GC 632.2}

## {GC 632.3}

ໃນຂະນະທີ່\Sກຸ່ມຜູ້ອະທິຖານດ້ວຍຄວາມມຸ່ງໝັ້ນ\Sກຳລັງທູນຂໍຕໍ່ພຣະເຈົ້າຢູ່ນັ້ນ, ເບິ່ງຄືວ່າ ຜ້າກັ້ງລະຫວ່າງໂລກທີ່ເບິ່ງເຫັນ ແລະ ໂລກທີ່ເບິ່ງບໍ່ເຫັນຖືກເປີດອອກ. ທ້ອງຟ້າສ່ອງແສງອາລຸນຂອງວັນທີ່ຈະບໍ່ມີການສິ້ນສຸດ, ມີຖ້ອຍຄຳດັງກ້ອງເຂົ້າຫູ ເໝືອນສຽງເພງອັນໄພເລາະຂອງເຫຼົ່າທູດສະຫວັນວ່າ: “ຈົ່ງຢຶດໝັ້ນໃນຄວາມຈົງຮັກພັກດີ. ຄວາມຊ່ວຍເຫຼືອກຳລັງຈະມາເຖິງ.” ພຣະຄຣິສຜູ້ພິຊິດອັນຍິ່ງໃຫຍ່ ຊົງຍື່ນມົງກຸດແຫ່ງຊີວິດອັນບໍ່ຮູ້ຈັກຕາຍ ໃຫ້ແກ່ທະຫານຜູ້ອິດເມື່ອຍຂອງພຣະອົງ; ສຽງຂອງພຣະອົງດັງມາຈາກປະຕູທີ່ເປີດແງ້ມວ່າ: “ເບິ່ງແມ, ເຮົາຢູ່ກັບພວກເຈົ້າ. ຢ່າຊູ່ຢ້ານ. ເຮົາຮູ້ຈັກຄວາມທຸກຍາກທັງຫຼາຍຂອງພວກເຈົ້າ; ເຮົາໄດ້ແບກຮັບຄວາມໂສກເສົ້າຂອງພວກເຈົ້າໄວ້ແລ້ວ. ພວກເຈົ້າສູ້ຮົບກັບສັດຕູທີ່ເຮົາໄດ້ທົດສອບກຳລັງແລ້ວ. ເຮົາໄດ້ຕໍ່ສູ້ແທນພວກເຈົ້າ ແລະ ໃນນາມຂອງເຮົາ ພວກເຈົ້າມີໄຊຊະນະຍິ່ງກວ່າຜູ້ພິຊິດ.” {GC 632.3}

## {GC 633.1}

### ຄວາມຊ່ວຍເຫຼືອມາທັນເວລາ

ພຣະຜູ້ຊ່ວຍໃຫ້ລອດຜູ້ປະເສີດ ຈະປະທານຄວາມຊ່ວຍເຫຼືອ ມາໃນຍາມທີ່ພວກເຮົາຕ້ອງການພໍດີ. ທາງໄປສູ່ສະຫວັນ ໄດ້ຮັບການຊຳລະໃຫ້ບໍຣິສຸດ ດ້ວຍຮອຍພຣະບາດຂອງພຣະອົງ. ຂວາກໜາມທຸກອັນທີ່ແທງຕີນຂອງພວກເຮົານັ້ນ ໄດ້ແທງພຣະອົງມາກ່ອນແລ້ວ; ໄມ້ກາງແຂນທີ່ພວກເຮົາຕ້ອງແບກນັ້ນ ພຣະອົງກໍໄດ້ແບກກ່ອນໜ້າພວກເຮົາແລ້ວ. ພຣະອົງຊົງອະນຸຍາດໃຫ້ມີການຕໍ່ສູ້ ເພື່ອກຽມຈິດວິນຍານໃຫ້ພ້ອມສຳລັບຄວາມສະຫງົບສັນຕິ. ເຖິງແມ່ນວ່າ ເວລາແຫ່ງຄວາມທຸກຍາກລຳບາກນັ້ນ ເປັນເວລາແຫ່ງການທົດສອບທີ່ໜ້າຢ້ານກົວສຳລັບໄພ່ພົນຂອງພຣະເຈົ້າ, ແຕ່ມັນກໍເປັນເວລາທີ່ຜູ້ເຊື່ອແທ້ທຸກຄົນຈະເງີຍໜ້າຂຶ້ນເບິ່ງ ແລະ ດ້ວຍຄວາມເຊື່ອ ເຂົາຈະເຫັນສາຍຮຸ້ງແຫ່ງພັນທະສັນຍາອ້ອມຮອບຕົນຢູ່. {GC 633.1}

## {GC 633.2}

“ພວກທີ່ພຣະເຈົ້າຢາເວໄດ້ຊ່ວຍກູ້ ກໍເຖິງນະຄອນເຢຣູຊາເລັມ ເບີກບານໃຈທັງຮ້ອງລຳທຳເພງດ້ວຍ. ພວກເຂົາຈະມີຄວາມສຸກຕະຫຼອດໄປ ຈະບໍ່ໂສກເສົ້າເຫງົາໃຈອີກຈັກເທື່ອ. ອົງພຣະຜູ້ເປັນເຈົ້າກ່າວວ່າ, ‘ເຮົາຄືຜູ້ທີ່ເຮັດໃຫ້ພວກເຈົ້າໄດ້ກຳລັງເຂັ້ມແຂງຂຶ້ນໃໝ່. ເປັນຫຍັງພວກເຈົ້າຈຶ່ງຢ້ານມະນຸດທີ່ຕາຍເປັນ ພວກທີ່ບໍ່ຍືນຍົງລື່ນຕົ້ນຫຍ້າ? ພວກເຈົ້າລືມໄລພຣະເຈົ້າຢາເວຜູ້ສ້າງເຈົ້າແລ້ວບໍ?…ເປັນຫຍັງພວກເຈົ້າຈຶ່ງ…ຢ້ານພວກທີ່ກົດຂີ່ພວກເຈົ້າຢ່າງໂຫດຮ້າຍ ຄືພວກທີ່ພ້ອມຈະທຳລາຍພວກເຈົ້າທຸກເວລາ? ຄວາມໂຫດຮ້າຍຂອງພວກເຂົາແຕະຕ້ອງພວກເຈົ້າບໍ່ໄດ້. ພວກຊະເລີຍເສິກນັ້ນ ຈະຖືກປ່ອຍໃຫ້ເປັນເສລີ ພວກເຂົາຈະບໍ່ສິ້ນຊີວິດຢູ່ໃນຄຸກມືດ ແຕ່ພວກເຂົາຈະມີຊີວິດຍືນຍາວກ້າວໄປໄກສະເໝີ ແລະ ມີເຂົ້າຈີ່ຕາມທີ່ພວກເຂົາຕ້ອງການ. ເຮົາຄືພຣະເຈົ້າຢາເວ ພຣະເຈົ້າຂອງເຈົ້າ, ເຮົາປຸກປັ່ນທະເລໃຫ້ມັນຄຶກຄະນອງຂຶ້ນ ແລະ ເຮັດໃຫ້ສຽງຄື້ນດັງກ້ອງສະໜັ່ນຫວັ່ນໄຫວ ນາມເຮົາຄືພຣະເຈົ້າຢາເວອົງຊົງຣິດອຳນາດຍິ່ງໃຫຍ່…ເຈົ້າເປັນປະຊາຊົນທີ່ເຮົາປົກປ້ອງຄຸ້ມຄອງໄວ້ ເຮົາມອບຄຳສັ່ງສອນໃຫ້ເຈົ້າຮັກສາໄວ້.” (ເອຊາຢາ 51:11–16). {GC 633.2}

## {GC 633.3}

“ສະນັ້ນ, ເຈົ້າຜູ້ຖືກຂົ່ມໃຈ ຜູ້ມຶນເມົາແຕ່ບໍ່ແມ່ນດ້ວຍເຫຼົ້າອະງຸ່ນ ຈົ່ງຟັງຂໍ້ນີ້ເຖີດ. ອົງພຣະຜູ້ເປັນເຈົ້າຂອງເຈົ້າ ພຣະເຢໂຮວາພຣະເຈົ້າຂອງເຈົ້າ ຜູ້ຊົງສູ້ຄະດີແຫ່ງຊົນຊາດຂອງພຣະອົງ ຊົງກ່າວດັ່ງນີ້ວ່າ ‘ເບິ່ງແມ! ເຮົາໄດ້ເອົາຈອກແຫ່ງຄວາມໂຊເຊມາຈາກມືຂອງເຈົ້າ ແລ້ວຕະກອນໃນຈອກແຫ່ງຄວາມໂກດຮ້າຍຂອງເຮົາ ເຈົ້າຈະບໍ່ຕ້ອງດື່ມອີກ. ແຕ່ເຮົາຈະໃສ່ມັນໄວ້ໃນມືຂອງຜູ້ທໍລະມານເຈົ້າ ຜູ້ໄດ້ເວົ້າກັບຈິດໃຈເຈົ້າວ່າ ‘ກົ້ມລົງ ເຮົາຈະໄດ້ຂ້າມໄປ’ ແລະ ເຈົ້າໄດ້ເຮັດໃຫ້ຫຼັງຂອງເຈົ້າເໝືອນພື້ນດິນ ແລະ ເໝືອນຖະໜົນເພື່ອໃຫ້ເຂົາຂ້າມໄປ.’” (ເອຊາຢາ 51:21–23 ດັດແປງຈາກສະບັບ TKJV). {GC 633.3}

## {GC 634.1}

ພຣະເຈົ້າຊົງເບິ່ງຄົນຂອງພຣະອົງລ່ວງໜ້າ ແລະ ເຫັນວິກິດການໃນຍຸກສຸດທ້າຍ ເມື່ອອຳນາດຂອງໂລກຈະລຸກຮື້ຂຶ້ນຕໍ່ສູ້ກັບພວກເຂົາ. ໄພ່ພົນຂອງພຣະເຈົ້າຈະປະເຊີນກັບສະຖານະການທີ່ສ່ຽງຕໍ່ການອຶດຕາຍ ຫຼື ການຖືກຂ້າຕາຍຢ່າງຮຸນແຮງ ເໝືອນດັ່ງຜູ້ຖືກເນລະເທດເປັນຊະເລີຍໃນສະໄໝກ່ອນ. ແຕ່ພຣະເຈົ້າອົງບໍຣິສຸດ ຜູ້ທີ່ໄດ້ແຍກທະເລແດງຕໍ່ໜ້າຊາວອິດສະຣາເອນ ຈະສຳແດງຣິດອຳນາດອັນຍິ່ງໃຫຍ່ຂອງພຣະອົງ ແລະ ຈະປົດປ່ອຍພວກເຂົາໃຫ້ເປັນອິດສະຫຼະ. “ພຣະເຈົ້າຢາເວອົງຊົງຣິດອຳນາດຍິ່ງໃຫຍ່ຊົງກ່າວວ່າ, ‘ພວກເຂົາຈະເປັນປະຊາຊົນຂອງເຮົາ. ໃນມື້ທີ່ເຮົາດຳເນີນການນັ້ນ ພວກເຂົາຈະເປັນກຳມະສິດຂອງເຮົາແທ້ໆ. ເຮົາຈະເມດຕາພວກເຂົາດັ່ງພໍ່ເມດຕາລູກຜູ້ທີ່ຮັບໃຊ້ຕົນ.’” (ມາລາກີ 3:17). ຖ້າໃນເວລານັ້ນ, ພະຍານທີ່ສັດຊື່ຂອງພຣະຄຣິສຖືກຂ້າຕາຍ ກໍຈະບໍ່ເປັນການຫວ່ານເມັດພືດ ເພື່ອຫວັງຜົນເກັບກ່ຽວ ເໝືອນຄົນຂອງພຣະເຈົ້າທີ່ຖືກຂ້າຕາຍໃນສະໄໝກ່ອນ. ຄວາມສັດຊື່ຂອງພວກເຂົາ ຈະບໍ່ເຮັດໃຫ້ຄົນອື່ນຮັບເຊື່ອໃນຄວາມຈິງ ເພາະຜູ້ຄົນທີ່ມີຈິດໃຈແຂງກະດ້າງ ໄດ້ປະຕິເສດພຣະເມດຕາຢ່າງຕໍ່ເນື່ອງ ຈົນບໍ່ມີພຣະເມດຕາສຳລັບພວກເຂົາແລ້ວ. ຖ້າໃນຕອນນີ້ ຄົນຊອບທຳຖືກປະໃຫ້ຕົກເປັນເຫຍື່ອຂອງສັດຕູ ກໍຈະເປັນໄຊຊະນະຂອງຊາຕານ. ຜູ້ຂຽນເພງສັນລະເສີນໄດ້ກ່າວວ່າ: “ໃນຍາມຍາກລຳບາກ ພຣະອົງຈະເປັນຮົ່ມໃຫ້ຂ້ານ້ອຍ ພຣະອົງຈະຮັກສາຂ້ານ້ອຍໄວ້ ຢູ່ໃນພຣະວິຫານຂອງພຣະອົງ ແລະ ໃຫ້ຂ້ານ້ອຍຢູ່ເທິງໂງ່ນຫີນສູງຢ່າງປອດໄພ.” (ເພງສັນລະເສີນ 27:5). ພຣະຄຣິສຊົງກ່າວວ່າ: “ປະຊາຊົນຂອງເຮົາເອີຍ ຈົ່ງເມືອເຮືອນຂອງພວກເຈົ້າ ແລະ ອັດປະຕູໄວ້ສາ. ຈົ່ງຊ່ອນຕົວພວກເຈົ້າໄວ້ຊົ່ວໄລຍະໜຶ່ງ ຈົນກວ່າພຣະເຈົ້າເຊົາໂກດຮ້າຍ. ພຣະເຈົ້າຢາເວກຳລັງມາແຕ່ບ່ອນທີ່ພຣະອົງສະຖິດຢູ່ ເພື່ອລົງໂທດປະຊາກອນໃນໂລກນີ້ ເພາະບາບທີ່ພວກເຂົາໄດ້ເຮັດ.” (ເອຊາຢາ 26:20, 21). ການຊ່ວຍກູ້ຂອງບັນດາຜູ້ທີ່ອົດທົນລໍຖ້າການສະເດັດມາຂອງພຣະອົງ ແລະ ມີຊື່ຂຽນໄວ້ໃນໜັງສືແຫ່ງຊີວິດນັ້ນ ຈະເຕັມໄປດ້ວຍຣັດສະໝີພາບອັນຍິ່ງໃຫຍ່. {GC 634.1}
