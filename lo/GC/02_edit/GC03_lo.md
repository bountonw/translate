---
chapter:
  number: 3
  title:
    lo: ຍຸກມືດຝ່າຍຈິດວິນຍານ
    en: An Era of Spiritual Darkness
---

## {GC 49.1}

### ຫ່າງຄວາມຈິງເທື່ອລະໜ້ອຍ

ອັກຄະສາວົກໂປໂລໄດ້ຂຽນໃນຈົດໝາຍສະບັບທີສອງທີ່ສົ່ງໄປຍັງຄຣິສຕະຈັກໃນເມືອງເທສະໂລນິກໄວ້ລ່ວງໜ້າເຖິງການພັດຫຼົງໄປຈາກຄວາມເຊື່ອຄັ້ງໃຫຍ່ທີ່ຈະເກີດຂຶ້ນເມື່ອລະບອບສັນຕະປາປາຂຶ້ນສູ່ອຳນາດ. ເພິ່ນກ່າວວ່າພຣະຄຣິສຈະບໍ່ສະເດັດກັບມາ “ຈົນກວ່າຈະມີການທໍລະຍົດເກີດຂຶ້ນເສຍກ່ອນ ແລະຜູ້ຊົ່ວຮ້າຍນັ້ນຈະອອກມາປາກົດ ຄືຜູ້ຖືກຊົງໝາຍໄວ້ສຳລັບຄວາມວິນາດຈິບຫາຍ, ຄືຜູ້ຄັດຄ້ານ ແລະຍົກຕົວຂຶ້ນຕໍ່ສູ້ທຸກໆສິ່ງທີ່ມີຊື່ວ່າເປັນພຣະ ຫຼືທີ່ເຂົາໄຫວ້ນະມັດສະການນັ້ນ ມັນຈຶ່ງຈະໄດ້ນັ່ງລົງໃນພຣະວິຫານຂອງພຣະເຈົ້າ ສະແດງຕົວເປັນເໝືອນພຣະເຈົ້າ.” ນອກຈາກນັ້ນອາຈານໂປໂລຍັງເຕືອນພີ່ນ້ອງຜູ້ເຊື່ອວ່າ, “ການຊົ່ວຮ້າຍອັນເລິກລັບກຳລັງເຮັດລັບໆຢູ່” (2 ເທສະໂລນິກ 2:3, 4, 7 ສະບັບ 1972.) ແມ່ນແຕ່ໃນຍຸກສະໄໝເລີ່ມຕົ້ນ ເພິ່ນກໍເຫັນວ່າມີຄວາມຜິດຕ່າງໆກຳລັງຄືບຄານເຂົ້າມາໃນຄຣິສຕະຈັກທີ່ຈະປູທາງໃຫ້ລະບອບສັນຕະປາປາເກີດຂຶ້ນ. {GC 49.1}

## {GC 49.2}

ທຳອິດ “ຄວາມເລິກລັບແຫ່ງຄວາມບາບຊົ່ວ” ໄດ້ເຄື່ອນໄຫວເທື່ອລະໜ້ອຍຢ່າງລັບໆ ແລະມິດງຽບ ແຕ່ຕໍ່ມາເມື່ອມີພະລັງຫຼາຍຂຶ້ນ ແລະມີຄົນເລີ່ມຫຼົງຕາມ ມັນກໍເຄື່ອນໄຫວຕາມພະລາກິດຫຼອກລວງ ແລະໝິ່ນປະໝາດພຣະເຈົ້າຢ່າງເປີດເຜີຍ. ທຳນຽມຂອງຄົນທີ່ບໍ່ນັບຖືພຣະເຈົ້າກໍລັກເຂົ້າມາໃນຄຣິສຕະຈັກເທື່ອລະໜ້ອຍຈົນເກືອບຈະບໍ່ມີໃຜສັງເກດການປ່ຽນແປງ. ນິໄສການຍິນຍອມຕໍ່ຄວາມບາບ ແລະການປັບປ່ຽນຕາມສະໄໝນິຍົມຖືກກີດຂວາງໃນຊ່ວງເວລາໜຶ່ງພາຍໃຕ້ການກົດຂີ່ຂົ່ມເຫັງຢ່າງໂຫດຮ້າຍຂອງຄົນທີ່ຂາບໄຫວ້ຮູບເຄົາລົບ. ແຕ່ເມື່ອການຂົ່ມເຫັງຈົບລົງ ແລະສາສະໜາຄຣິສກາຍເປັນທີ່ຍອມຮັບໃນພຣະລາດຊະວັງຂອງກະສັດ, ພວກຜູ້ນຳຄຣິສຕະຈັກໄດ້ປ່ຽນເອົາຄວາມຮຽບງ່າຍຂອງພຣະຄຣິສ ແລະຂອງບັນດາອັກຄະສາວົກໄປ ແລ້ວຮັບເອົາພິທີກຳອັນຟົດຟື້ນ ພ້ອມກັບຄວາມຫຍິ່ງຍະໂສຂອງປະໂຣຫິດ ແລະ ຂອງຜູ້ນຳທີ່ບໍ່ນັບຖືພຣະເຈົ້າມາແທນທີ່, ພວກເຂົາຄວນຈະຢຶດຖືກົດບັນຍັດຂອງພຣະເຈົ້າ ແຕ່ຊຳ້ພັດຮັບເອົາທິດສະດີ ແລະ ທຳນຽມຂອງມະນຸດ. ການທີ່ຈັກກະພັດຄອນສະແຕນຕິນ (Constantine) ອ້າງວ່າກັບໃຈໃນຊ່ວງຕົ້ນຂອງສະຕະວັດທີສີ່ຖືກຕອບຮັບດ້ວຍຄວາມຊົມຊື່ນຍິນດີ, ແລ້ວວັດທະນະທຳຝ່າຍໂລກໃນຮູບແບບຂອງຄວາມຊອບທຳໄດ້ເຂົ້າມາໃນຄຣິສຕະຈັກ. ບັດນີ້ຄວາມເສື່ອມເສຍກໍຂະຫຍາຍເປັນວົງກວ້າງຢ່າງໄວວາ. ພາຍນອກເບິ່ງຄືວ່າ ລັດທິຜີສາງນາງໄມ້ຈະຕ້ອງປະລາໄຊ, ແຕ່ວ່າຄວາມຈິງແລ້ວມັນຄືຝ່າຍຊະນະ ຍ້ອນວ່າອຸດົມການຂອງມັນໄດ້ຄອບງຳເໜືອຄຣິສຕະຈັກ. ຄຳສອນ, ພິທີກຳ, ແລະຄວາມງົມງວາຍຂອງລັດທິດັ່ງກ່າວໄດ້ຖືກນຳເຂົ້າມາປະສົມປະສານກັບຄວາມເຊື່ອ ແລະການນະມັດສະການຂອງຄົນທີ່ອ້າງວ່າເປັນສາວົກຂອງພຣະຄຣິສ. {GC 49.2}

## {GC 50.1}

### ຄວາມຍິນຍອມທີ່ອັນຕະລາຍ

ຄວາມຍິນຍອມລະຫວ່າງລັດທິຂາບໄຫວ້ຮູບເຄົາລົບກັບສາສະໜາຄຣິສນຳໄປສູ່ “ຜູ້ຊົ່ວຮ້າຍ…ຄືຜູ້ຄັດຄ້ານ ແລະຍົກຕົວຂຶ້ນຕໍ່ສູ້ທຸກໆສິ່ງທີ່ມີຊື່ວ່າເປັນພຣະ” ຕາມທີ່ທຳນວາຍໄວ້ໃນພຣະຄຳພີ 2 ເທສະໂລນິກ 2:3. ລະບົບສາສະໜາທຽມເທັດອັນຍິ່ງໃຫຍ່ເປັນຜົນງານຊິ້ນເອກຂອງຊາຕານ ແລະເປັນອະນຸສອນແຫ່ງຄວາມພະຍາຍາມຂອງມັນທີ່ຈະນັ່ງບັນລັງເພື່ອປົກຄອງໂລກຕາມໃຈຕົວເອງ. {GC 50.1}

## {GC 50.2}

ຊາຕານເຄີຍພະຍາຍາມເຮັດຂໍ້ຕົກລົງກັບພຣະຄຣິສ. ມັນເຂົ້າມາທົດລອງພຣະບຸດຂອງພຣະເຈົ້າໃນຖິ່ນແຫ້ງແລ້ງກັນດານດ້ວຍການສຳແດງອານາຈັກທັງຫຼາຍ ແລະຄວາມຮຸ່ງເຮືອງຂອງອານາຈັກເຫຼົ່ານັ້ນໃຫ້ພຣະອົງເບິ່ງ. ແລ້ວມັນສະເໜີວ່າຈະມອບທັງໝົດນັ້ນໄວ້ໃນມືຂອງພຣະອົງ ຂໍພຽງແຕ່ໃຫ້ພຣະອົງຍອມຮັບວ່າມັນເອງໃນຖານະເຈົ້າແຫ່ງຄວາມມືດ ຍິ່ງໃຫຍ່ກວ່າພຣະອົງ. ພຣະຄຣິສຊົງປະນາມການປະໝາດຂອງຊາຕານ ແລະໄລ່ໃຫ້ມັນໜີໄປ. ແຕ່ວ່າຊາຕານໄດ້ຮັບຜົນສຳເລັດຫຼາຍຂຶ້ນເມື່ອໃຊ້ວິທີການດຽວກັນນີ້ກັບມະນຸດ. ຄົນໃນຄຣິສຕະຈັກຈຶ່ງໄປຂໍແຮງສະໜັບສະໜູນຈາກບຸກຄົນທີ່ຊາວໂລກເຫັນວ່າສຳຄັນ ເພື່ອຮັບກຽດແລະຜົນປະໂຫຍດ. ແລະເມື່ອປະຕິເສດພຣະຄຣິສເຊັ່ນນີ້ຈຶ່ງໄປຍອມສະແດງຄວາມຈົງຮັກພັກດີຕໍ່ຕົວແທນຂອງຊາຕານ ກໍຄືຜູ້ປົກຄອງຄຣິສຕະຈັກແຫ່ງນະຄອນໂຣມ. {GC 50.2}

## {GC 50.3}

ຄຳສອນຫຼັກອັນໜຶ່ງຂອງລັດທິສາສະໜາໂຣມ ກໍຄືສັນຕະປາປາເປັນປະມຸກແຫ່ງຊຸມນຸມຜູ້ເຊື່ອໃນພຣະຄຣິສທົ່ວໂລກ ແລະມີອຳນາດສູງສຸດເໜືອສາສະໜາຈານທັງຜູ້ນ້ອຍ ແລະຜູ້ໃຫຍ່ທົ່ວໃຕ້ຟ້າປັດຕະພີ. ຍິ່ງກວ່ານັ້ນ, ທ່ານສັນຕະປາປາຍັງໄດ້ຮັບນາມມະຍົດວ່າເປັນພຣະເຈົ້າ. ມີຄົນເອີ້ນເພິ່ນວ່າ “ອົງພຣະຜູ້ເປັນເຈົ້າ ພຣະເຈົ້າອົງສັນຕະປາປາ.” ແລະຢືນຢັນວ່າເພິ່ນຖືກຕ້ອງສະເໝີ ແລະບໍ່ມີການຜິດພາດ. ສັນຕະປາປາຕ້ອງການໃຫ້ມະນຸດທຸກຄົນນັບຖືເພິ່ນ. ຄຣິສຕະຈັກໂຣມຈຶ່ງຮຽກຮ້ອງໃຫ້ຄົນທັງຫຼາຍສະແດງຄວາມເຄົາລົບຕໍ່ສັນຕະປາປາເຊັ່ນດຽວກັບຊາຕານທີ່ທົດລອງໃຫ້ພຣະເຢຊູຂາບໄຫວ້ມັນ, ແລ້ວມີຄົນຈຳນວນຫຼວງຫຼາຍຍິນດີນ້ອມຂາບລົງຕໍ່ສັນຕະປາປາ. {GC 50.3}

## {GC 51.1}

### ສັນຕະປາປາອ້າງອຳນາດ

ສັນຕະປາປາທ້າທາຍສະຫວັນໂດຍການໃຫ້ມະນຸດນັບຖືຕົນເອງຄືກັບນັບຖືພຣະເຈົ້າ, ແຕ່ຜູ້ທີ່ເຄົາລົບຢຳເກງພຣະເຈົ້າໄດ້ຕອບໂຕ້ເພິ່ນເໝືອນທີ່ພຣະຄຣິສຊົງໂຕ້ຕອບການທົດລອງອັນແນບນຽນຂອງຊາຕານວ່າ, “ຈົ່ງນະມັດສະການອົງພຣະຜູ້ເປັນເຈົ້າ ອົງເປັນພຣະເຈົ້າຂອງເຈົ້າ ແລະບົວລະບັດຮັບໃຊ້ແຕ່ພຣະອົງເທົ່ານັ້ນ.” (ລູກາ 4:8.) ບໍ່ມີຮ່ອງຮອຍໃນພຣະຄຳພີວ່າພຣະເຈົ້າຊົງແຕ່ງຕັ້ງມະນຸດຜູ້ໃດເປັນຫົວໜ້າຂອງຄຣິສຕະຈັກ. ຄຳສອນທີ່ວ່າສັນຕະປາປາເປັນປະມຸກຜູ້ສູງສຸດຂອງຄຣິສຕະຈັກຂັດຕໍ່ຄຳສອນໃນພຣະຄຳພີໂດຍກົງ. ສັນຕະປາປາບໍ່ມີອຳນາດຫຍັງເໜືອຄຣິສຕະຈັກນອກຈາກອຳນາດທີ່ເພິ່ນຍາດເອົາ. {GC 51.1}

## {GC 51.2}

ຜູ້ທີ່ເຫຼື້ອມໃສໃນນິກາຍໂຣມໄດ້ກ່າວຫາຄົນນິກາຍໂປຣແຕສຕັງ, ວ່າພວກເຂົາເປັນຜູ້ສອນທຽມເທັດ ແລະຈົງໃຈແຍກຈາກຄຣິສຕະຈັກທີ່ແທ້ຈິງ. ແຕ່ຂໍ້ກ່າວຫາດັ່ງກ່າວແມ່ນຊຳ້ພັດຖືກພວກເຂົາເອງ, ແມ່ນພວກໂຣມເອງທີ່ໄດ້ວາງທຸງຂອງພຣະຄຣິສລົງ ແລະຫັນຫຼັງໃສ່ “ຄວາມເຊື່ອເຊິ່ງພຣະເຈົ້າໄດ້ມອບໃຫ້ແກ່ປະຊາຊົນຂອງພຣະອົງເທື່ອດຽວເປັນການສິ້ນສຸດ.” (ຢູດາ 3.) {GC 51.2}

## {GC 51.3}

ຊາຕານຮູ້ດີວ່າ ພຣະຄຳພີຈະເຮັດໃຫ້ມະນຸດສາມາດຮູ້ທັນການຫຼອກລວງຂອງມັນ ແລະຈະຊ່ວຍເສີມກຳລັງໃຫ້ພວກເຂົາສາມາດຕ້ານທານອຳນາດຂອງມັນໄດ້. ພຣະຜູ້ໂຜດໃຫ້ພົ້ນຂອງໂລກຊົງຕ້ານທານການໂຈມຕີຂອງມັນດ້ວຍພຣະຄຳພີ. ທຸກຄັ້ງທີ່ມັນຈູ່ໂຈມ ພຣະຄຣິສຊົງຍົກໂລ້ແຫ່ງຄວາມຈິງນິຣັນຂຶ້ນດ້ວຍການກ່າວວ່າ “ມີຄຳຂຽນໄວ້ໃນພຣະຄຳພີວ່າ.” ພຣະອົງຊົງຕອບຄຳລໍ້ລວງທຸກຢ່າງຂອງສັດຕູດ້ວຍປັນຍາ ແລະຣິດອຳນາດແຫ່ງພຣະຄຳຂອງພຣະເຈົ້າ. ຖ້າຊາຕານຈະຍັງຄົງຄອບງຳມະນຸດ ແລະໃຫ້ອຳນາດຂອງສັນຕະປາປາທີ່ເພິ່ນຍາດມານັ້ນໃຫ້ເຂັ້ມແຂງໝັ້ນແກ່ນ, ມັນຈະຕ້ອງປ່ອຍໃຫ້ຄົນທັງຫຼາຍບໍ່ຮູ້ຈັກພຣະຄຳພີຕໍ່ໄປ, ເພາະວ່າພຣະຄຳພີຍ້ອງຍໍພຣະເຈົ້າ ແລະສອນເຖິງຄວາມຈຳກັດຂອງມະນຸດຢ່າງຖືກຕ້ອງ, ສະນັ້ນຖ້າແຜນການຂອງຊາຕານຈະສຳເລັດ ກໍຕ້ອງປິດບັງ ແລະຢັບຢັ້ງຄຳສອນໃນພຣະຄຳພີໃຫ້ໄດ້. ຄຣິສຕະຈັກໂຣມກໍນຳໃຊ້ເຫດຜົນດັ່ງກ່າວ ແລະຫ້າມນຳພຣະຄຳພີໄປແຜ່ກະຈາຍເປັນເວລາຫຼາຍຮ້ອຍປີ, ປະຊາຊົນຖືກຫ້າມບໍ່ໃຫ້ອ່ານ ແລະບໍ່ໃຫ້ມີພຣະຄຳພີໄວ້ໃນເຮືອນ, ສ່ວນບາດຫຼວງຊັ້ນນ້ອຍຊັ້ນໃຫຍ່ຜູ້ຂາດຄຸນນະທຳ ໄດ້ຕີຄວາມໝາຍຂອງພຣະຄຳພີເພື່ອອ້າງສິດທິຂອງຕົນ, ໂດຍວິທີດັ່ງກ່າວ ມະນຸດທັງຫຼາຍສ່ວນໃຫຍ່ຈຶ່ງຍອມຮັບວ່າສັນຕະປາປາເປັນຕົວແທນຂອງພຣະເຈົ້າໃນໂລກ ໂດຍມີອຳນາດຂອງຄຣິສຕະຈັກ ແລະອຳນາດການປົກຄອງຢູ່ທີ່ເພິ່ນ. {GC 51.3}

## {GC 51.4}

ພຣະຄຳພີເປັນເຄື່ອງພິສູດຄວາມຈິງ ແລະຄວາມເທັດ, ເມື່ອເອົາພຣະຄຳພີອອກໄປແລ້ວ ຊາຕານກໍເຄື່ອນໄຫວຕາມໃຈປາຖະໜາຂອງມັນ. ຄຳທຳນວາຍໃນພຣະຄຳພີໄດ້ກ່າວລ່ວງໜ້າວ່າ ລະບອບສັນຕະປາປາຈະ “ພະຍາຍາມປ່ຽນແປງກົດໝາຍ ແລະມື້ສະຫຼອງຕ່າງໆທາງສາສະໜາ.” (ດານີເອນ 7:25.) ສຳລັບວຽກງານດັ່ງກ່າວມັນບໍ່ລໍຊ້າທີ່ຈະລົງມື. ມີຄົນກັບໃຈເຊື່ອຈາກການຂາບໄຫວ້ຮູບເຄົາລົບ, ສະນັ້ນເພື່ອຫາສິ່ງທົດແທນການຂາບໄຫວ້ຮູບເຄົາລົບດັ່ງກ່າວ ແລະເພື່ອສະໜັບສະໜູນໃຫ້ຄົນເຫຼົ່ານັ້ນເປັນຄຣິສຕຽນພຽງແຕ່ຊື່, ຝ່າຍສັນຕະປາປາຈຶ່ງນຳການບູຊາຮູບປັ້ນ ແລະວັດຖຸສັກສິດເຂົ້າມາໃນການນະມັດສະການຂອງຄຣິສຕຽນເທື່ອລະເລັກລະໜ້ອຍ. ສຸດທ້າຍກໍມີການປະກາດຮ່ວມສະພາຄຣິສຕະຈັກຄັ້ງໃຫຍ່ ແລະໃນປະຊຸມດັ່ງກ່າວມີການລົງມະຕິວາງລະບົບລະບຽບໃຫ້ມີການຂາບໄຫວ້ຮູບເຄົາລົບໃນຄຣິສຕະຈັກ, ແລ້ວເພື່ອໃຫ້ການໝິ່ນປະໝາດນີ້ສົມບູນ, ນິກາຍໂຣມຈຶ່ງຕັດເອົາກົດບັນຍັນຂໍ້ທີສອງຂອງພຣະເຈົ້າຖິ້ມ ເພາະວ່າຂໍ້ບັນຍັດດັ່ງກ່າວຫ້າມການຂາບໄຫວ້ຮູບເຄົາລົບ, ແລ້ວເພື່ອຮັກສາຈຳນວນເລກກົດບັນຍັດໃຫ້ຄົບສິບ, ພວກເຂົາເອົາຂໍ້ສຸດທ້າຍມາແບ່ງເປັນສອງຂໍ້. {GC 51.4}

## {GC 52.1}

### ວັນບໍຣິສຸດແທ້ແລະວັນປອມ

ການຍິນຍອມຕໍ່ລັດທິຂາບໄຫວ້ຮູບເຄົາລົບໄດ້ເປີດປະຕູໃຫ້ມີການປະໝາດຕໍ່ອຳນາດຂອງສະຫວັນຫຼາຍຂຶ້ນກວ່າເກົ່າ. ຊາຕານ ເຮັດວຽກຜ່ານຜູ້ນຳຄຣິສຕະຈັກທີ່ບໍ່ກັບໃຈເພື່ອໃຫ້ປ່ຽນແປງກົດບັນຍັດຂໍ້ທີສີ່ ແລະພະຍາຍາມຍົກເລີກວັນສະບາໂຕທີ່ພຣະເຈົ້າຊົງອວຍພອນໃຫ້ເປັນວັນບໍຣິສຸດສັກສິດຕັ້ງແຕ່ຄາວດັ້ງເດີມ (ອ່ານປະຖົມມະການ 2:2–3) ແລະຕັ້ງວັນອາທິດມາແທນທີ່ ເຊິ່ງເປັນວັນທີ່ຄົນທີ່ບໍ່ນັບຖືພຣະເຈົ້າໃຊ້ຍົກຍ້ອງບູຊາດວງຕະເວັນ. ຊ່ວງທຳອິດພວກເຂົາບໍ່ໄດ້ພະຍາຍາມປ່ຽນແປງຢ່າງເປີດເຜີຍ. ໃນສອງສາມສະຕະວັດທຳອິດແຫ່ງຄຣິສຕະການ ຄົນທັງຫຼາຍຍັງຄົງຮັກສາວັນສະບາໂຕອັນແທ້ຈິງ. ພວກເຂົາຮ້ອນໃຈທີ່ຈະຖວາຍກຽດແດ່ພຣະເຈົ້າ ແລະເຊື່ອໝັ້ນວ່າກົດບັນຍັດຂອງພຣະອົງບໍ່ສາມາດປ່ຽນແປງໄດ້ ສະນັ້ນຄົນໃນຊ່ວງທຳອິດນັ້ນຈຶ່ງເຝົ້າຮັກສາກົດບັນຍັດຂອງພຣະເຈົ້າໄວ້ ແລະຖືວ່າເປັນສິ່ງສັກສິດ. ແຕ່ຊາຕານເຄື່ອນໄຫວຢ່າງແນບນຽນຜ່ານຜູ້ຮັບໃຊ້ຂອງມັນເພື່ອຈຸດປະສົງທີ່ມັນຕ້ອງການ. ແລ້ວມີການຕັ້ງວັນອາທິດເປັນວັນສະເຫຼີມສະຫຼອງການຟື້ນຄືນພຣະຊົນຂອງພຣະຄຣິສເພື່ອໃຫ້ຄົນທັງຫຼາຍໃສ່ໃຈໃນວັນດັ່ງກ່າວ. ມີການຈັດສາສະໜາພິທີໃນຂະນະທີ່ເຊື່ອຖືກັນວ່າເປັນວັນພັກຜ່ອນບັນເທີງໃຈ ສ່ວນວັນສະບາໂຕກໍຍັງຮັກສາເປັນວັນສັກສິດຄືເກົ່າ. {GC 52.1}

## {GC 52.2}

ຊາຕານໄດ້ວາງແຜນລ່ວງໜ້າເພື່ອໃຫ້ເປັນໄປຕາມເຈດຕະນາຂອງມັນ, ສະນັ້ນກ່ອນພຣະຄຣິສຈະບັງເກີດມັນຈຶ່ງນຳພາຄົນຢິວໃຫ້ມີກົດລະບຽບຢ່າງຫຼວງຫຼາຍໃນການຮັກສາວັນສະບາໂຕ ເພື່ອໃຫ້ການຖືຮັກສານັ້ນເປັນພາລະ. ພໍມາຮອດຍຸກຂອງສັນຕະປາປາ, ຊາຕານອາໄສຄວາມເຂົ້າໃຈຜິດໃນວັນສະບາໂຕເພື່ອໃຫ້ຄົນທັງຫຼາຍດູຖູກວ່າເປັນເລື່ອງຂອງສາສະໜາຢິວ. ໃນຂະນະທີ່ພວກຄຣິສຕຽນໂດຍທົ່ວໄປຖືວັນອາທິດເປັນເທດສະການທີ່ໜ້າຊົມຊື່ນຍິນດີ, ຊາຕານນຳພວກເຂົາໃຫ້ສະແດງຄວາມກຽດຊັງທີ່ມີຕໍ່ຄົນຢິວດ້ວຍການເຮັດໃຫ້ວັນສະບາໂຕເປັນວັນອົດອາຫານ ແລະເປັນວັນເສົ້າໝອງ. {GC 52.2}

## {GC 53.1}

ໃນຊ່ວງຕົ້ນສະຕະວັດທີສີ່ຈັກກະພັດຄອນສະແຕນຕິນ (Constantine) ອອກຄຳສັ່ງໃຫ້ມີການຈັດງານສະຫຼອງທຸກວັນອາທິດທົ່ວອານາຈັກໂຣມ.[^1] ປະຊາຊົນທີ່ບໍ່ຮູ້ຈັກພຣະເຈົ້າໃຫ້ຄວາມສຳຄັນກັບວັນເຊີດຊູດວງອາທິດ ແລະຄົນທີ່ເປັນຄຣິສຕຽນກໍໃຫ້ຄວາມສຳຄັນກັບວັນນັ້ນເໝືອນກັນ. ຈັກກະພັດຈຶ່ງຢາກໃຫ້ສອງກຸ່ມນີ້ທີ່ຂັດແຍ້ງກັນມາເປັນໜຶ່ງດຽວກັນ. ສ່ວນພວກອາຈານຊັ້ນໃຫຍ່ຂອງຄຣິສຕະຈັກທີ່ທະເຍີທະຍານຢາກມີອຳນາດໄດ້ຊຸກຍູ້ຢູ່ເບື້ອງຫຼັງເພື່ອໃຫ້ມີການອອກຄຳສັ່ງດັ່ງກ່າວ ເພາະເຫັນວ່າຖ້າຄຣິສຕຽນ ແລະຄົນທີ່ບໍ່ນັບຖືກພຣະເຈົ້າສະຫຼອງໃນວັນດຽວກັນ ກໍຈະຊ່ວຍໃຫ້ປະຊາຊົນທົ່ວໄປຍອມຮັບສາສະໜາຄຣິສຫຼາຍຂຶ້ນ ເຮັດໃຫ້ຄຣິສຕະຈັກມີອຳນາດ ແລະສັກສີເພີ່ມຂຶ້ນກວ່າເກົ່າ. ແຕ່ໃນຂະນະທີ່ຄຣິສຕຽນຫຼາຍຄົນທີ່ຢຳເກງພຣະເຈົ້າໄດ້ຄ່ອຍໆຖືກນຳພາໃຫ້ເຂົ້າໃຈຜິດເທື່ອລະໜ້ອຍວ່າວັນອາທິດມີຄວາມສັກສິດ ພວກເຂົາກໍຍັງຮັກສາວັນສະບາໂຕອັນແທ້ຈິງໃຫ້ເປັນວັນບໍຣິສຸດສັດສິດຂອງພຣະເຈົ້າ ເພື່ອເປັນການປະຕິບັດຕາມກົດບັນຍັດຂໍ້ທີສີ່. {GC 53.1}

## {GC 53.2}

ຊາຕານຮູ້ສຶກວ່າມັນຫຼອກລວງຍັງບໍ່ທັນພໍເທື່ອ ມັນຈຶ່ງຕັ້ງໜ້າຕັ້ງຕາເພື່ອລວມຄຣິສຕຽນທຸກຄົນໃນໂລກພາຍໃຕ້ທຸງຂອງມັນ. ມັນຕັ້ງໃຈໃຊ້ອຳນາດຜ່ານຕົວແທນຂອງມັນຄືສັນຕະປາປາຜູ້ຫຍິ່ງທະນົງໂຕ ແລະອວດອ້າງວ່າເປັນຕົວແທນຂອງພຣະຄຣິສ. ຊາຕານດຳເນີນແຜນການນີ້ຈົນສຳເລັດຜ່ານສາມພວກຄື ຊາວໂລກທີ່ເຂົ້າໂບດແຕ່ບໍ່ກັບໃຈ, ສາສະໜາຈານທີ່ທະເຍີທະຍານ, ແລະຄົນໃນຄຣິສຕະຈັກທີ່ນິຍົມຊົມຊອບສິ່ງຂອງຝ່າຍໂລກ. ມີການຈັດສະພາຄຣິສຕະຈັກຄັ້ງໃຫຍ່ດົນໆເທື່ອໜຶ່ງ ເຊິ່ງເປັນການຮວມຕົວກັນຂອງຜູ້ນຳຄຣິສຕະຈັກຈາກທົ່ວໂລກ ແລະເກືອບທຸກຄັ້ງທີ່ມີການຈັດປະຊຸມສະພາເຫຼົ່ານັ້ນກໍຈະມີການລົງມະຕິໃຫ້ລົດຄວາມສຳຄັນຂອງວັນສະບາໂຕລົງຕື່ມ ໃນເວລາດຽວກັນກໍມີການເພີ່ມຄວາມສຳຄັນຂອງວັນອາທິດຂຶ້ນອີກ. ໂດຍວິທີດັ່ງກ່າວເທດສະການຂອງຄົນທີ່ບໍ່ນັບຖືພຣະເຈົ້າຈຶ່ງໄດ້ຮັບການຍົກຍ້ອງວ່າເປັນວັນສຳຄັນຂອງພຣະອົງ ໃນຂະນະທີ່ວັນສະບາໂຕຕາມພຣະຄຳພີຖືກຕີຄ່າວ່າເປັນເລື່ອງທີ່ລ້າຫຼັງຂອງສາສະໜາຢິວ ແລະຖ້າຜູ້ໃດຍັງຮັກສາວັນສະບາໂຕນັ້ນກໍຈະຖືກສາບແຊ່ງ. {GC 53.2}

## {GC 53.3}

### ຊາຕານຕໍ່ສູ້ກົດບັນຍັດຂອງພຣະເຈົ້າ

ຊາຕານສຳເລັດໃນການຍົກຕົວເອງຂຶ້ນເໜືອ “ທຸກສິ່ງທີ່ມະນຸດຖືເປັນພຣະເຈົ້າ.” (2 ເທສະໂລນິກ 2:4). ມັນກ້າປ່ຽນກົດບັນຍັດຂອງພຣະເຈົ້າຂໍ້ດຽວທີ່ເປີດເຜີຍໃຫ້ມະນຸດຮູ້ຈັກພຣະເຈົ້າຜູ້ຊົງພຣະຊົນຢູ່ທີ່ແທ້ຈິງ. ກົດບັນຍັດຂໍ້ທີສີ່ໄດ້ເປີດເຜີຍຢ່າງແຈ່ມແຈ້ງແນ່ນອນໃຫ້ຮູ້ຈັກພຣະຜູ້ສ້າງຟ້າສະຫວັນ ແລະແຜ່ນດິນໂລກ ເຮັາຈຶ່ງເຫັນຄວາມແຕກຕ່າງລະຫວ່າງພຣະເຈົ້າອົງແທ້ຈິງກັບພຣະທຽມເທັດທັງຫຼາຍ. ພຣະເຈົ້າຊົງຕັ້ງວັນສະບາໂຕໃຫ້ເປັນອະນຸສອນແຫ່ງການຊົງສ້າງຈຶ່ງກຳນົດວັນທີເຈັດໃຫ້ເປັນວັນຢຸດພັກຂອງມວນມະນຸດສະໂລກ ເພື່ອໃຫ້ຄົນທັງຫຼາຍລະນຶກຢູ່ສະເໝີວ່າ ຊີວິດຂອງພວກເຂົາມາຈາກພຣະເຈົ້າ, ພຣະອົງຈຶ່ງສົມຄວນໄດ້ຮັບຄວາມເຄົາລົບຢຳເກງ ແລະການຂາບໄຫວ້ນະມັດສະການ. ຊາຕານພະຍາຍາມຫັນຈິດໃຈມະນຸດບໍ່ໃຫ້ພວກເຂົາຈົງຮັກພັກດີຕໍ່ພຣະເຈົ້າ, ສະນັນມັນຈຶ່ງແນໃສ່ຂໍ້ບັນຍັດທີ່ສອນໃຫ້ຮູ້ຈັກພຣະອົງໃນຖານະພຣະຜູ້ສ້າງ. {GC 53.3}
ໃນປະຈຸບັນຄຣິສຕຽນນິກາຍໂປຣແຕສະຕັ້ງໃຫ້ເຫດຜົນວ່າ ການທີ່ພຣະຄຣິສຊົງຟື້ນຄືນຊີວິດໃນວັນອາທິດນັ້ນເຮັດໃຫ້ວັນອາທິດເປັນວັນສະບາໂຕສຳລັບຄຣິສຕຽນ ແຕ່ບໍ່ມີພຣະຄຳພີຮອງຮັບເອົາຂໍ້ສະຫຼຸບດັ່ງກ່າວ. ພຣະຄຣິສຫລືພວກອັກຄະສາວົກກໍບໍ່ເຄີຍໃຫ້ຄວາມສຳຄັນກັບວັນນັ້ນ. ການຕັ້ງວັນອາທິດເປັນວັນສຳຄັນທາງສາສະໜາເລີ່ມຕົ້ນຂຶ້ນກັບ “ອຳນາດເລິກລັບແຫ່ງຄວາມຊົ່ວຮ້າຍ” (2 ເທສະໂລນິກ 2:7) ເຊິ່ງແມ່ນແຕ່ໃນສະໄໝອາຈານໂປໂລອຳນາດນັ້ນກໍເລີ່ມປະຕິບັດການຢູ່. ແລ້ວມີພຣະຄຳພີຂໍ້ໃດທີ່ສອນວ່າອົງພຣະຜູ້ເປັນເຈົ້າຊົງຮັບເອົາວັນອາທິດອັນປຽບເໝືອນລູກຂອງສັນຕະປາປາ? ພຣະອົງຊົງຮັບເອົານັ້ນຕັ້ງແຕ່ເມື່ອໃດ? ມີເຫດຜົນອັນໃດທີ່ເຊື່ອຖືໄດ້ວ່າວັນສຳຄັນຂອງພຣະເຈົ້າຖືກປ່ຽນໃນເມື່ອບໍ່ມີພຣະຄຳພີຮັບຮອງ? ບໍ່ມີເລີຍ. {GC 54.1}

## {GC 54.2}

### ສະໄໝສັນຕະປາປາຮຸ່ງເຮືອງຄືຍຸກມືດຂອງໂລກ

ໃນສະຕະວັດທີຫົກລະບອບສັນຕະປາປາມີອຳນາດເຕັມຮູບແບບ ແລະມີສູນອຳນາດຢູ່ທີ່ນະຄອນໂຣມ, ມີການປະກາດໃຫ້ຜູ້ນຳຄຣິສຕະຈັກໃນນະຄອນໂຣມນັ້ນເປັນປະມຸກເໜືອທຸກຄຣິສຕະຈັກ. ລັດທິການຂາບໄຫວ້ຜີໄຫວ້ເຈົ້າໄດ້ປະລາໄຊຕໍ່ລະບອບສັນຕະປາປາ. “ພະຍານາກໄດ້ໃຫ້ຣິດເດດ ແລະບັນລັງກັບອຳນາດອັນໃຫຍ່ຫຼວງຂອງຕົນແກ່ສັດຮ້າຍນັ້ນ.” (ພຣະນິມິດ 13:2.) ນີ້ຄືການເລີ່ມຕົ້ນຂອງ 1260 ປີແຫ່ງການຂົ່ມເຫັງຈາກລະບອບສັນຕະປາປາຕາມທີ່ພຣະທຳດານີເອນ ແລະພຣະທຳພຣະນິມິດໄດ້ທຳນວາຍໄວ້. (ອ່ານດານີເອນ 7:25; ພຣະນິມິດ 13:5–7) ໃນສະໄໝນັ້ນຄຣິສຕຽນຖືກບັງຄັບໃຫ້ຕ້ອງເລືອກລະຫວ່າງສອງຝ່າຍ; ຝ່າຍໜຶ່ງໃຫ້ຍອມສະຫຼະຄວາມສັດຊື່ຖິ້ມ ແລະຮັບເອົາພິທີກຳແລະຮູບແບບການນະມັດສະການທີ່ສັນຕະປາປາກຳນົດຂຶ້ນ ສ່ວນອີກຝ່າຍໜຶ່ງຖ້າບໍ່ໄດ້ຖືກປະຫານດ້ວຍການຕັດຄໍ ຫລືການເຜົາໄຟຖິ້ມ ກໍຈະຕ້ອງຖືກຂັງໃນຄຸກມືດ. ໃນຄາວນັ້ນຖ້ອຍຄຳຂອງພຣະເຢຊູໄດ້ຮັບຄວາມສຳເລັດທີ່ພຣະອົງຊົງກ່າວວ່າ, “ແມ່ນແຕ່ພໍ່ແມ່, ອ້າຍເອື້ອຍນ້ອງ, ພີ່ນ້ອງ ແລະມິດສະຫາຍກໍຈະມອບພວກເຈົ້າໄວ້ ແລະຈະໃຫ້ບາງຄົນໃນພວກເຈົ້າຖືກໂທດເຖິງຕາຍ. ທຸກຄົນຈະກຽດຊັງພວກເຈົ້າ ເພາະເຫັນແກ່ນາມຊື່ຂອງເຮົາ.” (ລູກາ 21:16, 17.) ການກົດຂີ່ຂົ່ມເຫັງໄດ້ທະວີຄວາມຮຸນແຮງໃສ່ຄົນທີ່ສັດຊື່ ໂລກຈຶ່ງກາຍເປັນສະໜາມຮົບອັນຍິ່ງໃຫຍ່. ຊຸມນຸມຜູ້ເຊື່ອໃນພຣະຄຣິສໄດ້ຫຼົບໄພໃນບ່ອນສອກຫຼີກເປັນເວລາຫຼາຍຮ້ອຍປີ ຕາມທີ່ຜູ້ເຜີຍພຣະທຳໄດ້ກ່າວວ່າ, “ຝ່າຍແມ່ຍິງນັ້ນ ໄດ້ປົບໜີເຂົ້າໄປອາໄສຢູ່ໃນຖິ່ນແຫ້ງແລ້ງກັນດານ ມາຍັງບ່ອນທີ່ພຣະເຈົ້າໄດ້ຈັດຕຽມໄວ້ໃຫ້ນາງ ເພື່ອວ່ານາງຈະໄດ້ຮັບການລ້ຽງດູຢູ່ທີ່ນັ້ນ ໃນລະຫວ່າງພັນສອງຮ້ອຍຫົກສິບວັນ.” (ພຣະນິມິດ 12:6.) {GC 54.2}

## {GC 55.1}

ການຂຶ້ນມີອຳນາດຂອງຄຣິສຕະຈັກແຫ່ງນະຄອນໂຣມແມ່ນຈຸດເລີ່ມຕົ້ນຂອງສະໄໝຍຸກມືດ. ຄຣິສຕະຈັກໂຣມຍິ່ງມີອຳນາດຫຼາຍຂຶ້ນເທົ່າໃດ ຄວາມມືດກໍຍິ່ງໜາທຶບລົງເທົ່ານັ້ນ. ແທນທີ່ຄົນຈະເຊື່ອໃນພຣະຄຣິສຜູ້ຊົງເປັນຮາກຖານອັນແທ້ຈິງຂອງຄຣິສຕະຈັກ, ພວກເຂົາມາເຊື່ອໃນສັນຕະປາປາແຫ່ງໂຣມ. ແທນທີ່ຈະໄວ້ວາງໃຈໃນພຣະບຸດຂອງພຣະເຈົ້າເພື່ອຮັບການໃຫ້ອະໄພຄວາມບາບ ແລະເພື່ອຊີວິດນິຣັນ, ປະຊາຊົນກັບເຊື່ອໃນສັນຕະປາປາ ແລະບາດຫຼວງກັບຜູ້ນຳຄຣິສຕະຈັກທີ່ເພິ່ນມອບໝາຍອຳນາດໃຫ້. ພວກເຂົາຖືກສອນວ່າສັນຕະປາປາເປັນຄົນກາງໃນໂລກລະຫວ່າງພຣະເຈົ້າກັບມະນຸດ, ສະນັ້ນບໍ່ມີໃຜສາມາດເຂົ້າເຖິງພຣະເຈົ້າໄດ້ນອກຈາກຈະຜ່ານເພິ່ນ. ຊ້ຳບໍ່ໜຳ, ເພິ່ນຢູ່ໃນຖານະຕົວແທນຂອງພຣະເຈົ້າ ແລະຈະຕ້ອງເຊື່ອຟັງຄຳສັ່ງຂອງເພິ່ນຢ່າງເຂັ້ມງວດ. ຖ້າແມ່ນຜູ້ໃດຂັດຄຳສັ່ງຂອງເພິ່ນກໍຈະຖືກລົງໂທດຢ່າງໜັກໜ່ວງທັງດ້ານຮ່າງກາຍ ແລະດ້ານຈິດວິນຍານນຳ. ຈິດໃຈຂອງປະຊາຊົນຈຶ່ງຖືກຫັນໄປຈາກພຣະເຈົ້າໄປນັບຖືມະນຸດທີ່ຜິດພາດ ແລະມີນະໄສຮ້າຍກາດ, ຍິ່ງກວ່ານັ້ນເປັນການໃຫ້ກຽດຊາຕານຜູ້ໃຊ້ອຳນາດຢູ່ເບື້ອງຫຼັງຄົນເຫຼົ່ານັ້ນ. ຄວາມບາບຖືກປະດັບປະດາ ແລະຕົບແຕ່ງໃຫ້ເບິ່ງເປັນສິ່ງທີ່ຖືກຕ້ອງຕາມຫຼັກສີນລະທຳ. ເມື່ອພຣະຄຳພີຖືກປົກປິດ ແລະມີຄົນຖືວ່າຄວາມຄິດເຫັນຂອງຕົນສຳຄັນທີ່ສຸດ ຜົນທີ່ຕາມມາຢ່າງແນ່ນອນແມ່ນການສໍ້ໂກງ, ການຫຼອກລວງ, ແລະຄວາມບາບທີ່ຕ່ຳຊ້າ. ທຸກຄັ້ງທີ່ມີການຍົກກົດລະບຽບ ແລະທຳນຽມຂອງມະນຸດຂຶ້ນແທນກົດບັນຍັດຂອງພຣະເຈົ້າກໍໄດ້ເກີດຄວາມເສື່ອມຊາມລົງທັງນັ້ນ. {GC 55.1}

## {GC 55.2}

ນັ້ນເປັນຊ່ວງເວລາທີ່ຊຸມນຸມຜູ້ເຊື່ອຂອງພຣະຄຣິສຕົກຢູ່ໃນອັນຕະລາຍ. ມີໜ້ອຍຄົນທີ່ຮັກສາມາດຖານຂອງພຣະເຈົ້າໄວ້ຢ່າງສັດຊື່. ເຖິງແມ່ນວ່າຍັງຄົງມີຄົນເປັນພະຍານເພື່ອຄວາມຈິງຢູ່ຕະຫຼອດເວລາ ແຕ່ບາງຄັ້ງເບິ່ງຄືວ່າຄວາມເທັດ ແລະຄວາມງົມງວາຍຈະຊະນະ ຈົນໃນທີ່ສຸດຄວາມເຊື່ອທີ່ແທ້ຈິງຈະຖືກທຳລາຍໄປຈາກໂລກ. ຄົນທັງຫຼາຍພາກັນລືມຂ່າວປະເສີດໃນຂະນະທີ່ພິທີກຳທາງສາສະໜາກໍເພີ່ມຂຶ້ນຈົນເປັນພາລະສຳລັບປະຊາຊົນທີ່ຈະຮັກສາພິທີກຳເຫຼົ່ານັ້ນ. {GC 55.2}

## {GC 55.3}

ປະຊາຊົນບໍ່ພຽງແຕ່ຖືກສອນໃຫ້ເຊື່ອໃນສັນຕະປາປາໃນຖານະຄົນກາງລະຫວ່າງພຣະເຈົ້າກັບມະນຸດ ແຕ່ໃຫ້ເພິ່ງພາບຸນກຸສົນຂອງຕົນເອງເພື່ອທົດແທນຄວາມບາບ. ພວກເຂົາໄດ້ເດີນທາງໄປໄກເພື່ອສະແຫວງບຸນ, ໄດ້ທໍລະມານຕົວເອງເພື່ອລົບລ້າງຄວາມບາບ, ໄດ້ຂາບໄຫວ້ນະມັດສະການວັດຖຸສັກສິດ, ໄດ້ກໍ່ສ້າງໂບດ ບ່ອນສັກສິດ ແລະແທ່ນບູຊາຂຶ້ນ, ແລະໄດ້ເຮັດກິດຈະກຳໃນທຳນອງດຽວກັນອີກຫຼາຍຢ່າງເພື່ອລະງັບຄວາມໂກດຮ້າຍຂອງພຣະເຈົ້າ ຫລືເພື່ອຈະໄດ້ເປັນທີ່ໂປດປານຂອງພຣະອົງ. ພວກເຂົາເຂົ້າໃຈຜິດວ່າ ພຣະເຈົ້າຄ້າຍຄືມະນຸດທີ່ຈະໂກດຮ້າຍໃນເລື່ອງເລັກນ້ອຍ ຫລືຈະຖືກລະງັບອາລົມຮ້າຍດ້ວຍການເຮັດບຸນຖວາຍກຸສົນ. {GC 55.3}

## {GC 56.1}

ຄວາມຊົ່ວເພີ່ມຂຶ້ນໄປທົ່ວທຸກບ່ອນ ແມ່ນແຕ່ທ່າມກາງພວກຜູ້ນຳຂອງຄຣິສຕະຈັກໂຣມກໍຍັງເກີດຄວາມຊົ່ວຊ້າຫຼາຍຂຶ້ນຕື່ມ ແຕ່ເຖິງຢ່າງນັ້ນກໍຕາມອິດທິພົນຂອງຄຣິສຕະຈັກດັ່ງກ່າວຍັງຂະຫຍາຍໂຕຫຼາຍຂຶ້ນຢ່າງຕໍ່ເນື່ອງ. ພໍເຖິງຊ່ວງປະມານປາຍສະຕະວັດທີແປດ ພວກທີ່ຢູ່ຝ່າຍສັນຕະປາປາອ້າງວ່າຜູ້ນຳຄຣິສຕຈັກໃນໂຣມມີອຳນາດຝ່າຍຈິດວິນຍານເຊັ່ນດຽວກັບທີ່ມີຢູ່ໃນຂະນະນັ້ນຕັ້ງແຕ່ຍຸກທຳອິດ. ເພື່ອສົ່ງເສີມຂໍ້ອ້າງດັ່ງກ່າວຕ້ອງສ້າງຫຼັກຖານສະໜັບສະໜູນພໍທີ່ຈະເຊື່ອຖືໄດ້ ສ່ວນຜູ້ທີ່ຊຸກຍູ້ຢູ່ເບື້ອງຫຼັງແມ່ນບິດາຂອງການຕົວະທັງໝົດ ກໍຄືມານຊາຕານນັ້ນເອງ. ພວກບາດຫຼວງໄດ້ຂຽນເອກະສານປອມທີ່ອ້າງວ່າມາຈາກສະໄໝບູຮານ. ມີການອ້າງວ່າພວກເຂົາໄດ້ຄົ້ນພົບມະຕິຂອງການປະຊຸມສະພາຄຣິສຕະຈັກ ເຖິງແມ່ນວ່າສະພາຄຣິສຕະຈັກດັ່ງກ່າວບໍ່ປາກົດໃນປະຫວັດສາດ. ເອກະສານປອມ ແລະມະຕິປະຊຸມອັນເປັນຄວາມເທັດເຫຼົ່ານັ້ນ ຢືນຢັນວ່າສັນຕະປາປາມີອຳນາດສູງສຸດໃນໂລກຕັ້ງແຕ່ສະໄໝເລີ່ມຕ້ນ. ສ່ວນຄຣິສຕະຈັກທີ່ປະຕິເສດຄວາມຈິງໄດ້ຮັບເອົາການຫຼອກລວງເຫຼົ່ານີ້ໂດຍທັນທີ. {GC 56.1}

## {GC 56.2}

### ສັດຊື່ທ່າມກາງຄວາມມືດມົວ

ມີນາຍຊ່າງທີ່ສັດຊື່ໜ້ອຍຄົນທີ່ກໍ່ສ້າງຢູ່ເທິງຮາກຖານອັນແທ້ຈິງ (1 ໂກຣິນໂທ 3:10, 11). ຄົນເຫຼົ່ານີ້ສັບສົນຍ້ອນຄຳສອນທຽມເທັດອັນເປັນດັ່ງກອງຂີ້ເຫຍື້ອທີ່ກີດຂວາງວຽກງານຂອງພວກເຂົາ. ມີບາງຄົນພ້ອມທີ່ຈະຢືມຖ້ອຍຄຳຂອງຄົນທີ່ກໍ່ສ້າງກຳແພງນະຄອນເຢຣູຊາເລັມໃນສະໄໝເນເຫມີຢາມາເວົ້າວ່າ, “ເຫື່ອແຮງພວກເຮົາເກືອບຈະໝົດສິ້ນໄປ ຍ້ອນພາລະໜັກທີ່ພວກເຮົາພວມແບກ ຫີນແຕກຫາມໄປຖິ້ມມີຫຼາຍເຫຼືອລົ້ນ ວັນນີ້ພວກເຮົາຈະສ້າງກຳແພງເມືອງໄດ້ຢ່າງໃດ?” (ເນເຫມີຢາ 4:10.) ພວກເຂົາຮູ້ສຶກອິດເມື່ອຍທີ່ຕ້ອງຕໍ່ສູ້ຢູ່ຕະຫຼອດເວລາກັບການຖືກຂົ່ມເຫັງ, ການສໍ້ໂກງ, ຄວາມບາບ, ແລະສາລະພັດອຸປະສັກທີ່ຊາຕານສາມາດຄິດຄົ້ນເພື່ອຂັດຂວາງຄວາມກ້າວໜ້າ. ບາງຄົນທີ່ເຄີຍສັດຊື່ກໍທໍ້ຖອຍ ແລະຫັນໄປຈາກຮາກຖານອັນແທ້ຈິງເພື່ອແລກກັບຄວາມສະຫງົບສຸກ ແລະຄວາມໝັ້ນຄົງດ້ານຊັບສິນແລະຊີວິດ. ສ່ວນຄົນອື່ນກໍບໍ່ຫວັ່ນໄຫວທີ່ຖືກຝ່າຍສັດຕູຕໍ່ຕ້ານແຕ່ກ່າວດ້ວຍຄວາມກ້າຫານວ່າ, “ບໍ່ຕ້ອງຢ້ານພວກສັດຕູດອກ ຈົ່ງຈົດຈຳໄວ້ວ່າອົງພຣະຜູ້ເປັນເຈົ້າຂອງພວກເຮົາຍິ່ງໃຫຍ່ ແລະເປັນທີ່ເກງກົວຫຼາຍສ່ຳໃດ” (ເນເຫມີຢາ 4:14.) ຄົນເຫຼົ່ານີ້ຈຶ່ງສືບຕໍ່ເຮັດວຽກ ໂດຍທຸກຄົນຄາດດາບຂອງຕົນໄວ້ ກໍຄືພຣະຄຳພີ. (ເອເຟໂຊ 6:17.) {GC 56.2}

## {GC 56.3}

ຄວາມກຽດຊັງ ແລະການຕໍ່ຕ້ານຄວາມຈິງອັນດຽວກັນນີ້ໄດ້ຍົວະສັດຕູຂອງພຣະເຈົ້າໃນທຸກຍຸກ, ສ່ວນຜູ້ຮັບໃຊ້ຂອງພຣະເຈົ້າກໍຕ້ອງການຄວາມສັດຊື່ ແລະການເຝົ້າລະວັງແບບດຽວກັນໃນທຸກສະໄໝ. ຖ້ອຍຄຳຂອງພຣະຄຣິສທີ່ຊົງກ່າວແກ່ພວກສາວົກລຸ້ນທຳອິດຍັງເໝາະສົມກັບຜູ້ຕິດຕາມພຣະອົງຈົນວັນສິ້ນໂລກ. ພຣະອົງຊົງກ່າວວ່າ, “ຖ້ອຍຄຳທີ່ເຮົາໄດ້ກ່າວແກ່ພວກເຈົ້ານີ້ ເຮົາກໍກ່າວເຕືອນແກ່ທຸກຄົນເໝືອນກັນວ່າ ຈົ່ງເຝົ້າລະວັງຢູ່.” (ມາຣະໂກ 13:37.) {GC 56.3}

## {GC 57.1}

ແຕ່ລະມື້ຄວາມມືດນັ້ນກໍໜາຂຶ້ນເລື້ອຍໆ, ການຂາບໄຫວ້ຮູບເຄົາລົບກາຍເປັນເລື່ອງທີ່ຍອມຮັບກັນທົ່ວໄປ ແລະ ມີການຈູດທຽນອະທິຖານຕໍ່ໜ້າຮູບເຄົາລົບເຫຼົ່ານັ້ນ. ປາຊາຊົນຖືກຄອບງຳດ້ວຍທຳນຽມທີ່ງົມງວາຍທີ່ສຸດ ແລະບໍ່ມີສາລະຈົນເບິ່ງຄືວ່າພວກເຂົາບໍ່ສາມາດຄິດເປັນເຫດເປັນຜົນໄດ້. ເມື່ອພວກບາດຫຼວງ ແລະຜູ້ນຳຄຣິສຕະຈັກນິຍົມຄວາມບັນເທີງ, ໃຝ່ຫາການສະໜອງກາມາລົມ ແລະມັກສໍ້ໂກງຄົນອື່ນ ບໍ່ໜ້າແປກໃຈທີ່ປະຊາຊົນຂາດຄວາມຮູ້ ແລະໃຊ້ຊີວິດໃນຄວາມບາບອັນຕ່ຳຊ້າ ເພາະມີຜູ້ນຳເຊັ່ນນີ້. {GC 57.1}

## {GC 57.2}

### ອຳນາດຜະເດັດການ

ຂະບວນການຍຶດອຳນາດສຳເລັດອີກຂັ້ນໜຶ່ງໃນສະຕະວັດທີສິບເອັດເມື່ອສັນຕະປາປາເກຣໂກຣີທີເຈັດ (Pope Gregory VII) ປະກາດຄວາມສົມບູນແບບຂອງຄຣິສຕະຈັກໂຣມ. ໜຶ່ງໃນສິ່ງໃໝ່ທີ່ເພິ່ນນຳເຂົ້າມາຄືການປະກາດວ່າ ໃນເລື່ອງຄຳສອນຂອງພຣະຄຳພີນັ້ນ ຄຣິສຕະຈັກບໍ່ເຄີຍຜິດພາດແລະຈະຜິດພາດກໍບໍ່ໄດ້. ແຕ່ບໍ່ມີຫຼັກຖານໃນພຣະຄຳພີທີ່ສະໜັບສະໜູນຂໍ້ອ້າງຂອງເພິ່ນ. ສັນຕະປາປາຜູ້ຫຍິ່ງທະນົງໂຕຍັງອ້າງວ່າຕົນມີອຳນາດປົດຈັກກະພັດໄດ້ອີກດ້ວຍ. ນອກຈາກນັ້ນກໍປະກາດວ່າ ຖ້າເພິ່ນຕັດສິນແນວໃດກໍບໍ່ມີຜູ້ໃດສາມາດຍົກເລີກໄດ້ ແຕ່ໃນຂະນະດຽວກັນເພິ່ນສາມາດຍົກເລີກຄຳຕັດສິນຂອງຄົນອື່ນໄດ້ໝົດ. {GC 57.2}

## {GC 57.3}

ຕົວຢ່າງຂອງການໃຊ້ອຳນາດຢ່າງພະເດັດການຂອງສັນຕະປາປາເກຣໂກຣີທີເຈັດຜູ້ຮຽກຮ້ອງໃຫ້ຄົນເຊື່ອວ່າສັນຕະປາປາບໍ່ສາມາດເຮັດຜິດໄດ້ນັ້ນ ເຫັນໄດ້ຢ່າງແຈ່ມແຈ້ງຈາກການປະຕິບັດຂອງເພິ່ນຕໍ່ຈັກກະພັດເຢຍຣະມັນທີ່ມີຊື່ວ່າ ເຮນຣີທີສີ່ (Henry IV). ເມື່ອຈັກກະພັດກ້າຂັດຂືນຕໍ່ອຳນາດຂອງສັນຕະປາປາ, ສັນຕະປາປາຈຶ່ງປະກາດວ່າ ຈັກກະພັດໝົດສະພາບການເປັນສະມາຊິກຄຣິສຕະຈັກ ແລະຖືກປົດອອກຈາກຕຳແໜ່ງ. ຈັກກະພັດເຮນຣີຢ້ານກົວວ່າພວກເຈົ້າແຂວງຈະກະບົດຍ້ອນຄຳປະກາດຂອງສັນຕະປາປາ ຈຶ່ງເຫັນວ່າຈຳເປັນຕ້ອງຄືນດີກັບອຳນາດຂອງໂຣມໃຫ້ໄດ້. ເພິ່ນຈຶ່ງຂ້າມເທືອກເຂົາແອລປ໌ (Alps) ກາງລະດູໜາວພ້ອມດ້ວຍພັນລະຍາແລະຄົນໃຊ້ທີ່ສັດຊື່. ການເດີນທາງຄັ້ງນີ້ກໍເພື່ອຈະຖ່ອມຕົວລົງຕໍ່ໜ້າສັນຕະປາປາ. ພໍໄປເຖິງຫໍປະສາດຫີນທີ່ສັນຕະປາປາເກຣໂກຣີພັກຢູ່ນັ້ນ ກໍມີຄົນພາເພິ່ນໄປທີ່ເດີ່ນຊັ້ນນອກໂດຍບໍ່ມີຍາມຂອງເພິ່ນເຝົ້າອາລັກຂາ. ເພິ່ນໃສ່ເສື້ອຜ້າເກົ່າໆຢືນຢູ່ຂ້າງນອກໃນຄວາມໜາວເໜັບແຫ່ງລະດູໜາວໂດຍບໍ່ໃສ່ໝວກແລະບໍ່ໃສ່ເກີບ ລໍຖ້າໃຫ້ສັນຕະປາປາອະນຸຍາດໃຫ້ເພິ່ນເຂົ້າພົບ. ເພິ່ນຕ້ອງອົດອາຫານສາລະພາບຄວາມຜິດຕໍ່ເນື່ອງສາມວັນສັນຕະປາປາຈຶ່ງຍອມໂຜດໃຫ້ອະໄພ. ແຕ່ການໃຫ້ອະໄພນັ້ນມີເງື່ອນໄຂວ່າຈັກກະພັດຈະບໍ່ສາມາດສືບຕໍ່ຕຳແໜ່ງໄດ້ຈົນກວ່າຈະໄດ້ຮັບອະນຸຍາດຈາກສັນຕະປາປາ. ສັນຕະປາປາເກຣໂກຣີພູມໃຈກັບໄຊຊະນະນີ້ຈຶ່ງໂອ້ອວດວ່າເປັນໜ້າທີ່ຂອງເພິ່ນທີ່ຈະປາບຄວາມຫຍິ່ງທະນົງຂອງກະສັດລົງ. {GC 57.3}

## {GC 58.1}

ຄວາມຫຍິ່ງຍະໂສຂອງສັນຕະປາປາແຕກຕ່າງກັນຫຼາຍກັບຄວາມອ່ອນສຸພາບຂອງພຣະຄຣິສ ຜູ້ຊົງຢືນເຄາະຢູ່ທີ່ປະຕູໃຈ ລໍຖ້າໃຫ້ມີການເປີດປະຕູກ່ອນທີ່ພຣະອົງຈະເຂົ້າມາເພື່ອໃຫ້ອະໄພແລະນຳສັນຕິສຸກມາໃຫ້ ແລະຜູ້ຊົງສອນສາວົກຂອງພຣະອົງວ່າ “ຖ້າຜູ້ໃດໃນພວກເຈົ້າຢາກເປັນເອກ ລາວຕ້ອງເປັນຜູ້ຮັບໃຊ້ຂອງພວກເຈົ້າ.” (ມັດທາຍ 20:27). {GC 58.1}

## {GC 58.2}

### ຄຳສອນເທັດ

ໃນແຕ່ລະສະຕະວັດທີ່ຜ່ານໄປ ຄຳສອນທຽມເທັດຂອງຄຣິສຕະຈັກໂຣມກໍເພີ່ມຂຶ້ນຢ່າງຕໍ່ເນື່ອງ. ແມ່ນແຕ່ໃນຍຸກກ່ອນລະບອບສັນຕະປາປາ ຄົນໃນຄຣິສຕະຈັກໄດ້ໃສ່ໃຈ ແລະໄດ້ຮັບອິດທິພົນຈາກຄຳສອນຂອງນັກປັດຊະຍາຝ່າຍໂລກ. ຫຼາຍຄົນທີ່ອ້າງວ່າກັບໃຈແລ້ວກໍຍັງຢຶດຖືຫຼັກປັດຊະຍາຂອງສາສະໜາເດີມທີ່ຕົນເຄີຍນັບຖື ແລະບໍ່ພຽງແຕ່ສຶກສາປັດຊະຍາເດີມນັ້ນຕໍ່ ແຕ່ຍັງຊຸກຍູ້ໃຫ້ຄົນໃນຄຣິສຕະຈັກຮັບປັດຊະຍານັ້ນໂດຍອ້າງວ່າຈະຊ່ວຍໃນການປະກາດໃຫ້ກັບຊາວໂລກ. ຄຳສອນຜິດອັນຮ້າຍແຮງຈຶ່ງປະສົມເຂົ້າມາໃນຄຳສອນຂອງຄຣິສຕະຈັກ. ອັນດັບໜຶ່ງໃນຄຳສອນທີ່ຜິດນັ້ນແມ່ນຄວາມເຊື່ອທີ່ວ່າມະນຸດມີດວງວິນຍານທີ່ບໍ່ຮູ້ດັບແລະເມື່ອຄົນຕາຍດວງວິນຍານນັ້ນຍັງມີຄວາມຮູ້ສຶກນຶກຄິດ. ຫຼັກຂໍ້ເຊື່ອຜິດດັ່ງກ່າວໄດ້ປູພື້ນໃຫ້ໂຣມສອນໃຫ້ອະທິຖານຕໍ່ນັກບຸນທີ່ຕາຍໄປແລ້ວ ແລະໃຫ້ບູຊານາງມາຣີ. ຈາກຄວາມເຂົ້າໃຈຜິດໃນເລື່ອງດວງວິນຍານນັ້ນກໍນຳໄປສູ່ຄຳສອນຜິດເລື່ອງວ່າມີນະຣົກທີ່ຄົນບາບຈະຕ້ອງຖືກເຜົາໄໝ້ຢູ່ຕະຫຼອດນິຣັນ. ເລື່ອງນີ້ຖືກນຳເຂົ້າມາເປັນຄຳສອນຂອງຄຣິສຕະຈັກໂຣມຕັ້ງແຕ່ເລີ່ມຕົ້ນ. {GC 58.2}

## {GC 58.3}

ແລ້ວຈາກຄຳສອນຜິດເລື່ອງນະຣົກກໍມີການປັ້ນເລື່ອງຕໍ່ ກໍຄືເລື່ອງແດນຊຳລະເຊິ່ງໂຣມສອນວ່າແມ່ນພົບພູມລະຫວ່າງນະຣົກ ແລະສະຫວັນ ອັນເປັນທີ່ທໍລະມານດວງວິນຍານຂອງຄົນທີ່ບໍ່ມີໂທດຕົກນະຣົກຕະຫຼອດໄປ. ພວກເຂົາສອນວ່າເມື່ອຄວາມບາບໄດ້ຖືກຊົດໃຊ້ໃນແດນຊຳລະແລ້ວ ດວງວິນຍານຂອງຜູ້ນັ້ນກໍຈະໄດ້ຂຶ້ນສະຫວັນ. ຄຣິສຕະຈັກໂຣມໄດ້ໃຊ້ຄຳສອນນີ້ເພື່ອໃຫ້ປະຊາຊົນຜູ້ງົມງວາຍຕົກໃຈຢ້ານ. {GC 58.3}

## {GC 59.1}

ຍັງມີອີກເລື່ອງໜຶ່ງທີ່ຄຣິສຕະຈັກໂຣມປັ້ນຂຶ້ນທີ່ເຮັດໃຫ້ພວກເຂົາໄດ້ຮັບປະໂຫຍດຈາກຄວາມຢ້ານກົວ ແລະຄວາມບາບຂອງສະມາຊິກ ນັ່ນແມ່ນຄຳສອນເລື່ອງໃບລ້າງບາບ. ພວກເຂົາສອນວ່າ ຖ້າຜູ້ໃດສະໝັກເປັນທະຫານຕໍ່ສູ້ໃນສົງຄາມເພື່ອຊ່ວຍຂະຫຍາຍອານາຈັກຂອງສັນຕະປາປາ ຫລືເພື່ອລົງໂທດສັດຕູຂອງເພິ່ນ ຫລືທຳລາຍລ້າງຜູ້ທີ່ກ້າປະຕິເສດວ່າເພິ່ນມີອຳນາດສູງສຸດດ້ານຈິດວິນຍານ, ຜູ້ນັ້ນຈະໄດ້ຮັບການຍົກໂທດຄວາມບາບທັງໝົດ ຄືທັງບາບທີ່ເຄີຍເຮັດມາ, ບາບທີ່ພວມເຮັດຢູ່ ແລະບາບທີ່ຈະເຮັດໃນອະນາຄົດຕໍ່ໜ້າ. ນອກຈາກນັ້ນກໍມີການສອນປະຊາຊົນວ່າ ພວກເຂົາສາມາດຊົດໃຊ້ຄວາມບາບຂອງຕົນເອງ ແລະກູ້ດວງວິນຍານຂອງຍາດຕິພີ່ນ້ອງທີ່ກຳລັງຖືກເຜົາໄຟຢ່າງທໍລະມານໃນແດນຊຳລະດ້ວຍການຖວາຍເງິນເຂົ້າມາໃນຄຣິສຕະຈັກ. ໂດຍວິທີດັ່ງກ່າວຈຶ່ງມີເງິນໄຫຼເຂົ້າມາໃນຄັງຂອງໂຣມຢ່າງເຕັມລົ້ນ ເພື່ອໃຊ້ໃນການປະດັບປະດາອາຄານໄວ້ຢ່າງຫຼູຫຼາ ແລະຫຼໍ່ລ້ຽງຊີວິດແຫ່ງຄວາມບາບຂອງຄົນທີ່ອ້າງວ່າເປັນຕົວແທນຂອງພຣະຄຣິສ ແຕ່ຕອນທີ່ພຣະຄຣິສຢູ່ໃນໂລກພຣະອົງຍັງບໍ່ມີບ່ອນທີ່ຈະຊຸກຫົວນອນ. {GC 59.1}

## {GC 59.2}

ພິທີການລະນຶກເຖິງຄາບອາຫານສຸດທ້າຍຂອງພຣະຄຣິສຖືກປ່ຽນເປັນສິນບູຊາທີ່ຫວັງຜົນບຸນ. ພວກປະໂຣຫິດອ້າງວ່າຄາຖາທີ່ຕົນທ່ອງນັ້ນໄດ້ປ່ຽນເຂົ້າຈີ່ແລະເຫຼົ້າແວງໃຫ້ກາຍເປັນ “ພຣະກາຍ ແລະພຣະໂລຫິດຂອງພຣະຄຣິສ.”[^1] ຄົນເຫຼົ່ານີ້ໝິ່ນປະໝາດຢ່າງໜ້າດ້ານວ່າ ພວກເຂົາມີອຳນາດທີ່ຈະສ້າງພຣະຜູ້ສ້າງຂອງສັບພະທຸກສິ່ງ. ຄຣິສຕຽນຖືກບັງຄັບໃຫ້ປະກາດວ່າຕົນເອງເຊື່ອໃນຄຳສອນທີ່ໝິ່ນປະໝາດສະຫວັນດັ່ງກ່າວ ຖ້າບໍ່ເຮັດກໍຈະຖືກປະຫານຊີວິດ. ມີຜູ້ເຊື່ອຈຳນວນມະຫາສານທີ່ຖືກປະຫານຊີວິດໂດຍການເຜົາໄຟຍ້ອນວ່າບໍ່ຍອມຮັບເລື່ອງນີ້. {GC 59.2}
[^1]: ພຣະຄາດິນານ ໄວສ໌ແມນ, ຈາກຄຳເທດສະໜາຄັ້ງທີ 8, ໝວດ 3, ວັກ 26 ເລື່ອງ: ພິສູດແລ້ວຈາກພຣະຄຳພີວ່າ ເລືອດເນື້ອຂອງພຣະຄຣິສປາກົດຢູ່ຈິງໃນພິທີສິນມະຫາສະນິດ.

## {GC 59.3}

ໃນສະຕະວັດທີສິບສາມມີການຕັ້ງຜະແນກສອບສວນທີ່ໜ້າຢ້ານທີ່ສຸດໃນລະບອບສັນຕະປາປາ. ພວກຜູ້ນຳຮ່ວມມືກັບມານຊາຕານຜູ້ເປັນເຈົ້າແຫ່ງຄວາມມືດ. ຊາຕານແລະພວກທູດຂອງມັນຈຶ່ງຄອບງຳຈິດໃຈຂອງພວກເຂົາໃນຂະນະທີ່ປະຊຸມກັນເພື່ອສອບສວນຢ່າງລັບໆ ໃນເວລາດຽວກັນມີທູດຂອງພຣະເຈົ້າທີ່ບໍ່ປາກົດໃຫ້ເຫັນ ແຕ່ຢືນຢູ່ທ່າມກາງທີ່ປະຊຸມເຫຼົ່ານັ້ນເພື່ອຂຽນຄຳປະກາດອັນເປັນບາບຂອງພວກເຂົາ ແລະຈົດບັນທຶກປະຫວັດສາດອັນຮ້າຍແຮງເກີນກວ່າຕາມະນຸດຈະທົນເບິ່ງໄດ້. ຄາວນັ້ນກໍເປັນໄປຕາມຄຳພະຍາກອນທີ່ວ່າ, “ບາບີໂລນມະຫານະຄອນ…ເມົາດ້ວຍເລືອດໄພ່ພົນຂອງພຣະເຈົ້າ.” (ພຣະນິມິດ 17:5–6). ຊາກສົບທີ່ຖືກບົດບີ້ຂອງຄົນນັບລ້ານເຊິ່ງຖືກຂ້າຍ້ອນຄວາມເຊື່ອເປັນຫຼັກຖານກ່າວໂທດອຳນາດທຽມເທັດນີ້. {GC 59.3}

## {GC 60.1}

### ຜົນຂອງການປະຕິເສດພຣະຄຳ

ລະບອບສັນຕະປາປາກາຍເປັນພະເດັດການທີ່ສຳຄັນທີ່ສຸດໃນໂລກ. ກະສັດ ແລະຈັກກະພັດກົ້ມກາບຕໍ່ຄຳສັ່ງຂອງເພິ່ນ. ເບິ່ງຄືຊະຕາຂອງມະນຸດທັງໃນຊີວິດນີ້ ແລະຊີວິດໜ້າຢູ່ໃນການຄວບຄຸມຂອງເພິ່ນ. ຄົນທັງຫຼາຍໄດ້ຮັບເອົາຄຳສັ່ງສອນຂອງຄຣິສຕະຈັກໂຣມເປັນເວລາຫຼາຍຮ້ອຍປີ, ໄດ້ເຮັດຕາມພິທີກຳ ແລະມີການສະຫຼອງເທດສະການຂອງໂຣມໂດຍທົ່ວໄປ. ໃນສະໄໝນັ້ນສາສະໜາຈານຂອງຄຣິສຕະຈັກໂຣມໄດ້ຮັບກຽດ ແລະມີສະວັດດິການດີ. ແຕ່ຕໍ່ມາຫຼັງຈາກນັ້ນຄຣິສຕະຈັກດັ່ງກ່າວບໍ່ເຄີຍໄດ້ຮັບກຽດ ແລະບໍ່ເຄີຍຮຸ່ງເຮືອງຫລືມີອຳນາດເໝືອນໃນສະໄໝນັ້ນອີກ. {GC 60.1}

## {GC 60.2}

ແຕ່ວ່າ “ເວລາທ່ຽງວັນຂອງລະບອບສັນຕະປາປາແມ່ນທ່ຽງຄືນຂອງໂລກ.”[^2] ບໍ່ວ່າປະຊາຊົນຫລືບາດຫຼວງ, ແທບບໍ່ມີໃຜຮູ້ຈັກພຣະຄັມພີ. ພວກຜູ້ນຳໃນລະບອບສັນຕະປາປາເໝືອນພວກຟາລີຊາຍໃນສະໄໝບູຮານທີ່ກຽດຄວາມສະຫວ່າງເພາະຢ້ານວ່າຈະເປີດເຜີຍຄວາມບາບຂອງຕົນ. ກົດບັນຍັດຂອງພຣະເຈົ້າເປັນມາດຖານແຫ່ງຄວາມຊອບທຳ ແລະເມື່ອເອົາກົດບັນຍັດນັ້ນໄປຖິ້ມແລ້ວ ພວກເຂົາຈຶ່ງໃຊ້ອຳນາດໂດຍບໍ່ຈຳກັດ ແລະເຮັດຄວາມຊົ່ວໂດຍບໍ່ຢັບຢັ້ງໃຈ. ການສໍ້ໂກງ, ການເຫັນແກ່ຕົວ, ແລະການມຶນເມົາເກີດຂຶ້ນທົ່ວໄປ. ມະນຸດກ້າເຮັດອາຊະຍາກຳທຸກຢ່າງເພື່ອໄດ້ເງິນຫລືຕຳແໜ່ງ. ຕຳນັກຂອງສັນຕະປາປາ ແລະຜາສາດຂອງຜູ້ນຳຊັ້ນສູງຂອງຄຣິສຕະຈັກເປັນບ່ອນເຮັດບາບອັນຕ່ຳຊ້າເສື່ອມຊາມ. ສັນຕະປາປາບາງອົງເຮັດຄວາມຜິດອັນເປັນຕາໜ່າຍຫຼາຍຈົນເຈົ້າໜ້າທີ່ຝ່າຍການປົກຄອງພະຍາຍາມປົດອອກຈາກຕຳແໜ່ງເພາະຖືວ່າເປັນຜີສາດຮ້າຍທີ່ຕ່ຳຊ້າຈົນສັງຄົມຍອມຮັບບໍ່ໄດ້. ທົ່ວທະວີບເອີຣົບບໍ່ມີການພັດທະນາດ້ານການສຶກສາ, ສິນລະປະ, ຫລືຄວາມສີວິໄລເປັນເວລາຫຼາຍຮ້ອຍປີ. ປະເທດທັງຫຼາຍທີ່ນັບຖືສາສະໜາຄຣິສກາຍເປັນອຳມະພາດດ້ານສິນລະທຳ ແລະດ້ານສະຕິປັນຍາ. {GC 60.2}
[^2]: ເຈ. ເອ. ໄວລີ, ປະຫວັດນິກາຍໂປຣແຕສະຕັ້ງ, ເຫຼັ້ມ. 1, ບົດ. 4.

## {GC 60.3}

ສະພາບຂອງໂລກພາຍໃຕ້ອຳນາດຂອງໂຣມນັ້ນເປັນໄປຕາມຖ້ອຍຄຳຂອງຜູ້ເຜີຍພຣະທຳໂຮເສອາຢ່າງໜ້າຫົດຫູ່. ໂຮເສອາກ່າວວ່າ, “ປະຊາກອນຂອງເຮົາຖືກທຳລາຍເພາະຂາດຄວາມຮູ້ ເພາະເຈົ້າປະຕິເສດບໍ່ຮັບຄວາມຮູ້ ເຮົາກໍປະຕິເສດເຈົ້າ…ເພາະເຈົ້າຫຼົງລືມພຣະບັນຍັດແຫ່ງພຣະເຈົ້າຂອງເຈົ້າ ເຮົາກໍລືມພົງພັນຂອງເຈົ້າເສຍດ້ວຍ.” “ຄວາມສັດຊື່ຫລືຄວາມຮັກບໍ່ມີຢູ່ໃນດິນແດນນີ້ ແລະບໍ່ມີຄວາມຮັບຮູ້ພຣະເຈົ້າ. ພວກເຂົາເຮັດຄຳສັນຍາ ແລະລະເມີດຄຳສັນຍານັ້ນ, ພວກເຂົາຂີ້ຕົວະ, ເປັນຄາດຕະກອນ, ຂີ້ລັກ ແລະຫຼີ້ນຊູ້ສູ່ຜົວເມຍຄົນອື່ນ. ອາຊະຍາກຳມີເພີ່ມຂຶ້ນ ແລະການຂ້າຟັນກັນກໍມີຢູ່ທຸກມື້ທຸກວັນ.” (ໂຮເສອາ 4:6 ແປຈາກ TH1971; 4:1, 2.) ນັ້ນແມ່ນຜົນຂອງການປົກປິດພຣະຄຳຂອງພຣະເຈົ້າ. {GC 60.3}
