---
chapter:
  number: 16
  title:
    lo: ກຸ່ມປິນກຣິມລຸ້ນບຸກເບີກ
    en: The Pilgrim Fathers
---

## {GC 289.1}

### ຮ່ອງຮອຍຂອງໂຣມໃນຄຣິສຕະຈັກແຫ່ງອັງກິດ

ເຖິງແມ່ນວ່າພວກນັກປະຕິຮູບຊາວອັງກິດໄດ້ປະຕິເສດຄໍາສອນຂອງຄຣິສຕະຈັກໂຣມ, ແຕ່ພວກເຂົາກໍຍັງຮັກສາຮູບແບບຫຼາຍຢ່າງເອົາໄວ້. ດັ່ງນັ້ນເຖິງແມ່ນວ່າມີການປະຕິເສດສິດອໍານາດ ແລະ ຫຼັກຂໍ້ເຊື່ອຂອງຄຣິສຕະຈັກໂຣມກໍຕາມ, ແຕ່ໃນການນະມັດສະການຂອງຄຣິສຕະຈັກແຫ່ງອັງກິດຍັງມີການຖືຕາມປະເພນີ ແລະ ພິທີກຳຂອງຄຣິສຕະຈັກໂຣມຢູ່ຫຼາຍພໍສົມຄວນ. ມີການກ່າວອ້າງວ່າສິ່ງເຫຼົ່ານີ້ບໍ່ແມ່ນເລື່ອງຂອງຈິດສຳນຶກຜິດຊອບ ແລະ ເນື່ອງຈາກບໍ່ມີກົດບັນຍັດໃນພຣະຄຳພີທີ່ກ່າວເຖິງສິ່ງເຫຼົ່ານີ້ຢູ່ ມັນກໍເປັນເລື່ອງທີ່ບໍ່ຈໍາເປັນ ແຕ່ໃນຂະນະດຽວກັນກໍບໍ່ໄດ້ຖືກຫ້າມ, ສະນັ້ນພວກເຂົາຈຶ່ງສະຫຸບວ່າ ປະເພນີ ແລະ ພິທີກຳເຫຼົ່ານັ້ນກໍບໍ່ມີຄວາມຊົ່ວໃນຕົວມັນເອງ. ການປະຕິບັດຕາມຮູບແບບຂອງໂຣມນັ້ນສົ່ງຜົນໃຫ້ຄວາມແຕກຕ່າງທີ່ມີຢູ່ລະວ່າງພວກຄຣິສຕະຈັກຝ່າຍການປະຕິຮູບກັບຄຣິສຕະຈັກໂຣມນັ້ນໜ້ອຍລົງ; ມີຄົນໃຫ້ເຫດຜົນວ່າ ປະເພນີ ແລະພິທີກຳເຫຼົ່ານັ້ນຈະຊ່ວຍໃຫ້ຄົນທີ່ຢູ່ໃນຄຣິສຕະຈັກໂຣມໄດ້ກັບໃຈຮັບເຊື່ອໃນຫຼັກໂປຣແຕັສຕັງ. {GC 289.1}

## {GC 289.2}

ສຳລັບຄົນທີ່ບໍ່ມັກການປ່ຽນແປງ ແລະ ຢາກເປັນທີ່ຍອມຮັບຂອງຊາວໂລກ ເຫດຜົນດັ່ງກ່າວເປັນຄຳຕອບສຸດທ້າຍ, ແຕ່ກໍມີອີກກຸ່ມໜຶ່ງທີ່ບໍ່ໄດ້ເຫັນນຳໃນເລື່ອງນີ້. ການທີ່ທໍານຽມເຫຼົ່ານີ້ “ມີແນວໂນ້ມຈະເປັນສະພານຂ້າມລະຫວ່າງຄຣິສຕະຈັກໂຣມກັບຝ່າຍການປະຕິຮູບ” ກໍເປັນເຫດຜົນພຽງພໍສຳລັບພວກເຂົາທີ່ຈະຕ້ອງປະຖິ້ມມັນໄປ. (ມາຕິນ, ເຫຼັ້ມ 5, ໜ້າ 22). ພວກເຂົາເບິ່ງຮູບແບບຕ່າງໆເຫຼົ່ານັ້ນວ່າ ເປັນສັນຍາລັກແຫ່ງຄວາມເປັນທາດ, ເຊິ່ງພວກເຂົາໄດ້ຮັບການປົດປ່ອຍມາແລ້ວ ແລະ ບໍ່ມີຄວາມປາຖະໜາທີ່ຈະກັບຄືນໄປເປັນທາດອີກ. ພວກເຂົາໃຫ້ເຫດຜົນວ່າ ພຣະເຈົ້າຊົງກຳນົດກົດລະບຽບຂອງການນະມັດສະການໄວ້ໃນພຣະຄຳຂອງພຣະອົງ, ສະນັ້ນ ມະນຸດບໍ່ມີສິດທີ່ຈະເພີ່ມເຕີມ ຫຼື ລຶບລ້າງລາຍລະອຽດເຫຼົ່ານັ້ນ. ການເລີ່ມຕົ້ນຂອງການປະຖິ້ມຄວາມເຊື່ອຄັ້ງຍິ່ງໃຫຍ່ເກີດຂຶ້ນຍ້ອນຄຣິສຕະຈັກສະແຫວງຫາສິດອໍານາດອື່ນນອກຈາກອຳນາດທີ່ພຣະເຈົ້າປະທານໃຫ້. ຄຣິສຕະຈັກໂຮມໄດ້ເລີ່ມຂຶ້ນໂດຍການບັງຄັບໃນສິ່ງທີ່ພຣະເຈົ້າບໍ່ໄດ້ຫ້າມ, ແລ້ວສຸດທ້າຍກໍພັດຫ້າມໃນສິ່ງທີ່ພຣະອົງຊົງກຳນົດໄວ້ຢ່າງຈະແຈ້ງ. {GC 289.2}

## {GC 290.1}

ຫຼາຍຄົນມີຄວາມປາຖະໜາຢ່າງແຮງກ້າທີ່ຈະກັບຄືນໄປສູ່ຄວາມບໍຣິສຸດ ແລະ ຄວາມລຽບງ່າຍເຊິ່ງເປັນລັກສະນະຂອງຄຣິສຕະຈັກຍຸກທຳອິດ. ພວກເຂົາຖືວ່າທຳນຽມປະຕິບັດຕ່າງໆ ທີ່ຄຣິສຕະຈັກແຫ່ງອັງກິດຢຶດຖືໄວ້ນັ້ນ ເປັນຮ່ອງຮອຍຂອງການຂາບໄຫວ້ຮູບເຄົາລົບ ສະນັ້ນ ໂດຍໃຈສຳນຶກຜິດຊອບແລ້ວ ພວກເຂົາຈຶ່ງບໍ່ສາມາດເຂົ້າຮ່ວມໃນການນະມັດສະການກັບຄຣິສຕະຈັກນັ້ນໄດ້. ແຕ່ຄຣິສຕະຈັກແຫ່ງອັງກິດໄດ້ຮັບການສະໜັບສະໜູນຈາກອໍານາດການປົກຄອງ ຈຶ່ງບໍ່ອະນຸຍາດໃຫ້ມີສິ່ງໃດທີ່ຂັດແຍ້ງກັບຮູບແບບຕ່າງໆຂອງຄຣິສຕະຈັກ. ມີກົດໝາຍບັງຄັບໃຫ້ປະຊາຊົນເຂົ້າຮ່ວມໃນການນະມັດສະການ ແລະ ຫ້າມບໍ່ໃຫ້ມີການປະຊຸມນະມັດສະການທີ່ບໍ່ໄດ້ຮັບອະນຸຍາດ; ຫາກຜູ້ໃດຝ່າຝືນຈະມີໂທດຈຳຄຸກ, ເນລະເທດ ຫຼື ປະຫານຊີວິດ. {GC 290.1}

## {GC 290.2}

### ໜີໄປຮໍແລນ

ໃນຊ່ວງເລີ່ມຕົ້ນຂອງສະຕະວັດທີ 17 ກະສັດຜູ້ທີ່ຫາກໍຂຶ້ນບັນລັງຂອງອັງກິດໄດ້ປະກາດຄວາມຕັ້ງໃຈຂອງເພິ່ນທີ່ຈະເຮັດໃຫ້ສະມາຊິກຄະນະປູຣິຕັນ (Puritans) “ປະຕິບັດຕາມຄຣິສຕະຈັກ, ຫາກບໍ່ປະຕິບັດຕາມ…ກໍຈະກົດດັນຈົນພວກເຂົາໜີອອກນອກປະເທດ ຫຼື ອາດຈະຮ້າຍແຮງກວ່ານັ້ນ.” (ຈອດຈ໌ ບານຄຣອບ, ປະຫວັດສາດຂອງສະຫະລັດອາເມຣິກາ, ພາກ 10, ບົດ 12, ວັກ 6). ຄົນເຫຼົ່ານີ້ຖືກໄລ່ລ່າ, ຖືກຂົ່ມເຫັງ ແລະ ຖືກຂັງຄຸກ; ພວກເຂົາບໍ່ເຫັນຄວາມຫວັງວ່າວັນເວລາຂ້າງໜ້າຈະດີຂຶ້ນ, ຈຶ່ງມີຫຼາຍຄົນສະຫຼຸບວ່າ ຖ້າຈະຮັບໃຊ້ພຣະເຈົ້າຕາມຈິດສຳນຶກຜິດຊອບແລ້ວ, “ປະເທດອັງກິດກຳລັງກາຍເປັນບ່ອນທີ່ພວກເຂົາບໍ່ສາມາດຢູ່ໄດ້ອີກຕໍ່ໄປ.” (ເຈ. ຈີ. ພານຟີ, ປະຫວັດນິວອິງແລນ, ບົດ 3, ວົກ 43). ໃນທີ່ສຸດບາງຄົນຕັດສິນໃຈທີ່ຈະຫາລີ້ໄພໃນປະເທດຮໍແລນ, ແຕ່ກໍປະສົບກັບຄວາມຫຍຸ້ງຍາກ, ການສູນເສຍ ແລະ ການຖືກຈໍາຄຸກ. ຄວາມຕັ້ງໃຈຂອງຄົນເຫຼົ່ານີ້ຖືກຂັດຂວາງ ແລະ ມີຄົນທໍລະຍົດໃຫ້ພວກເຂົາຕົກຢູ່ໃນກຳມືຂອງສັດຕູ. ແຕ່ໃນທີ່ສຸດຄວາມພາກພຽນໄດ້ຜົນ ແລະ ພວກເຂົາສາມາດພົບບ່ອນລີ້ໄພຢູ່ສາທາລະນະລັດດັດຊ໌ ກໍຄືຮໍແລນນັ້ນເອງ. {GC 290.2}

## {GC 290.3}

ໃນການໜີນັ້ນ ພວກເຂົາຕ້ອງປະເຮືອນຊານ, ສິ່ງຂອງ ແລະ ວິທີການທຳມາຫາກິນຂອງພວກເຂົາ, ຈົນກາຍເປັນຄົນແປກໜ້າໃນດິນແດນທີ່ແປກໃໝ່ ທ່າມກາງຄົນຕ່າງພາສາ ແລະ ຕ່າງປະເພນີວັດທະນະທຳ. ພວກເຂົາຖືກສະຖານະການບັງຄັບໃຫ້ຕ້ອງເຮັດວຽກໃໝ່ທີ່ບໍ່ລຶ້ງເຄີຍເພື່ອຫາລ້ຽງຊີບ. ຜູ້ຊາຍໄວກາງຄົນທີ່ເຄີຍໃຊ້ຊີວິດເຮັດໄຮ່ໄຖນາຕ້ອງມາຝຶກເປັນຊ່າງຝີມື. ແຕ່ພວກເຂົາຍອມຮັບສະພາບການໃໝ່ນີ້ດ້ວຍໃຈເບີກບານ ແລະ ບໍ່ໄດ້ປ່ອຍຕົວເອງໃຫ້ຢູ່ລ້າໆ ຫຼື ໃນການຈົ່ມເຖິງອະດີດ. ເຖິງແມ່ນວ່າຈະຖືກຄວາມຍາກຈົນບີບຄັ້ນຢູ່ເລື່ອຍໆ ແຕ່ພວກເຂົາຍັງຂອບຄຸນພຣະເຈົ້າສໍາລັບພຣະພອນທີ່ໄດ້ຮັບ ແລະ ໄດ້ພົບຄວາມສຸກໃນການສາມັກຄີທຳໂດຍບໍ່ມີໃຜມາກໍ່ກວນ. “ຄົນເຫຼົ່ານີ້ຮູ້ວ່າພວກເຂົາເປັນຄົນແປກໜ້າທີ່ກຳລັງສະແຫວງຫາພຣະພອນຈາກພຣະເຈົ້າ ຈຶ່ງບໍ່ໄດ້ໃສ່ໃຈໃນຄວາມຍາກລຳບາກທີ່ຕ້ອງປະເຊີນ ແຕ່ໄດ້ເງີຍໜ້າຂຶ້ນໄປຫາສະຫວັນ ອັນເປັນແຜ່ນດິນທີ່ຮັກ ແລະ ປາຖະໜາຂອງພວກເຂົາ, ຄວາມຫຍຸ້ງຍາກໃນໃຈຈຶ່ງສະຫງົບລົງ.” (ບານຄຣອບ, ພາກ 1, ບົດ 12, ວັກ 15). {GC 290.3}

## {GC 291.1}

ທ່າມກາງການຫຼົບໄພໃນຕ່າງແດນ ແລະ ຄວາມຍາກລຳບາກນັ້ນ, ຄວາມຮັກ ແລະ ຄວາມເຊື່ອຂອງພວກເຂົາຈະເລີນເຂັ້ມແຂງຂຶ້ນ. ພວກເຂົາໄວ້ວາງໃຈໃນພຣະສັນຍາຂອງພຣະເຈົ້າ ແລະ ພຣະອົງບໍ່ໄດ້ເຮັດໃຫ້ພວກເຂົາຜິດຫວັງໃນຍາມທີ່ຕ້ອງການຄວາມຊ່ວຍເຫຼືອ. ທູດສະຫວັນຂອງພຣະອົງຢູ່ຄຽງຂ້າງພວກເຂົາ ເພື່ອໃຫ້ກໍາລັງໃຈ ແລະ ສະໜັບສະໜູນ. ແລ້ວເມື່ອພຣະຫັດຂອງພຣະເຈົ້າເບິ່ງຄືວ່າກຳລັງຊີ້ໃຫ້ພວກເຂົາຂ້າມທະເລໄປຫາດິນແດນທີ່ຈະສາມາດກໍ່ຕັ້ງລັດຂຶ້ນສຳລັບພວກຕົນ ອັນເປັນບ່ອນທີ່ຈະຝາກມໍລະດົກອັນລ້ຳຄ່າແຫ່ງເສລີພາບທາງສາສະໜາໄວ້ໃຫ້ລູກຫຼານນັ້ນ, ພວກເຂົາໄດ້ກ້າວໄປຂ້າງໜ້າຕາມການຊົງນຳຂອງພຣະເຈົ້າໂດຍບໍ່ທໍ້ຖອຍ. {GC 291.1}

## {GC 291.2}

### ຈຸດປະສົງຂອງການທົດລອງ

ພຣະເຈົ້າຊົງຍອມໃຫ້ຄົນຂອງພຣະອົງຕ້ອງປະສົບກັບການທົດລອງ ເພື່ອກຽມພວກເຂົາໃຫ້ພ້ອມສຳລັບພຣະປະສົງແຫ່ງພຣະຄຸນຂອງພຣະອົງ. ພຣະອົງຊົງໃຫ້ຄຣິສຕະຈັກມາເຖິງຈຸດທີ່ຕົກຕ່ຳ ເພື່ອພຣະອົງຈະຊົງຍົກຊູໃຫ້ສູງຂຶ້ນ. ພຣະເຈົ້າກໍາລັງຈະສຳແດງອໍານາດຂອງພຣະອົງເພື່ອຄົນຂອງພຣະອົງ, ເພື່ອໃຫ້ໂລກມີຫຼັກຖານອີກຢ່າງໜຶ່ງວ່າ ພຣະອົງຈະບໍ່ປະຖິ້ມຜູ້ທີ່ໄວ້ວາງໃຈໃນພຣະອົງ. ພຣະອົງຊົງແຊກແຊງສະຖານະການເພື່ອປ່ຽນຄວາມມຸ້ງຮ້າຍຂອງຊາຕານ ແລະ ແຜນອຸບາຍຂອງຄົນຊົ່ວໃຫ້ກາຍເປັນສິ່ງທີ່ຖວາຍກຽດແດ່ພຣະອົງ ແລະ ນຳພາຄົນຂອງພຣະອົງໄປສູ່ບ່ອນທີ່ປອດໄພ. ການຂົ່ມເຫັງ ແລະ ການຫຼົບລີ້ໜີໄພໃນຕ່າງແດນໄດ້ເປີດທາງສູ່ອິດສະລະພາບ. {GC 291.2}

## {GC 291.3}

### ຄຳສັ່ງເສຍຂອງຈອນ ໂຣບິນສັນ

ເມື່ອຖືກສະຖານະການບີບໃຫ້ຕ້ອງແຍກອອກຈາກຄຣິສຕະຈັກແຫ່ງອັງກິດ, ພວກຄະນະປູຣິຕັນໄດ້ເຮັດພັນທະສັນຍາໝັ້ນຄົງຕໍ່ກັນໃນຖານະຊົນຊາດອິດສະຫຼະຂອງພຣະເຈົ້າ, “ເພື່ອດຳເນີນໄປພ້ອມກັນຕາມທາງຂອງພຣະອົງໃນທຸກລາຍລະອຽດທີ່ຊົງສຳແດງ ແລະ ທີ່ຈະຊົງສຳແດງແກ່ພວກເຂົາ.” (ເຈ. ບຣາວ, ກຸ່ມປິນກຣິມລຸ້ນບຸກເບີກ, ໜ້າ 74). ນີ້ແມ່ນຫົວໃຈທີ່ແທ້ຈິງຂອງການປະຕິຮູບ, ເປັນຫຼັກການສໍາຄັນຂອງໂປຣແຕັສຕັງ. ເພາະເຫດນີ້ພວກກຸ່ມປິນກຣິມ (Pilgrims) ຈຶ່ງອອກຈາກຮໍແລນເພື່ອຊອກຫາບ້ານຢູ່ໃນທະວີບໃໝ່. ອາຈານຂອງພວກເຂົາຊື່ຈອນ ໂຣບິນສັນ, ເພິ່ນຖືກພຣະເຈົ້າຂັດຂວາງບໍ່ໃຫ້ຮ່ວມເດີນທາງໄປດ້ວຍ; ໃນຄຳປາໄສອຳລາພວກທີ່ຈະໄປລີ້ໄພນັ້ນ ເພິ່ນກ່າວວ່າ: {GC 291.3}

## {GC 291.4}

“ພີ່ນ້ອງເອີຍ, ບັດນີ້ພວກເຮົາຕ້ອງພາກຈາກກັນແລ້ວ ແລະ ພຣະເຈົ້າຊົງຮູ້ວ່າຂ້າພະເຈົ້າຈະມີຊີວິດຢູ່ເພື່ອເຫັນໜ້າຂອງພວກເຈົ້າອີກຫຼືບໍ່. ແຕ່ບໍ່ວ່າອົງພຣະຜູ້ເປັນເຈົ້າຈະຊົງໂຜດໃຫ້ພວກເຮົາໄດ້ພົບກັນອີກຫຼືບໍ່, ຂ້າພະເຈົ້າຂໍສັ່ງເຈົ້າທັງຫຼາຍຕໍ່ພຣະພັກພຣະເຈົ້າ ແລະ ຕໍ່ໜ້າບັນດາທູດສະຫວັນບໍຣິສຸດຂອງພຣະອົງວ່າ ໃຫ້ຕິດຕາມຂ້າພະເຈົ້າສະເພາະໃນເລື່ອງທີ່ຂ້າພະເຈົ້າໄດ້ຕິດຕາມພຣະຄຣິສ. ຖ້າຫາກວ່າພຣະເຈົ້າຊົງເປີດເຜີຍສິ່ງໃດສິ່ງໜຶ່ງໃຫ້ພວກເຈົ້າໂດຍຜ່ານຜູ້ຮັບໃຊ້ຄົນອື່ນຂອງພຣະອົງ, ຈົ່ງມີໃຈພ້ອມທີ່ຈະຮັບສິ່ງນັ້ນເໝືອນດັ່ງທີ່ພວກເຈົ້າມີໃຈພ້ອມມາຕະຫຼອດທີ່ຈະຮັບເອົາຄວາມຈິງທີ່ຂ້າພະເຈົ້າໄດ້ບອກສອນ; ເພາະຂ້າພະເຈົ້າໝັ້ນໃຈຫຼາຍທີ່ສຸດວ່າ ອົງພຣະຜູ້ເປັນເຈົ້າມີຫຼັກຄວາມຈິງເພີ່ມເຕີມ ແລະ ຄວາມສະຫວ່າງຫຼາຍກວ່າເກົ່າທີ່ຈະເປີດເຜີຍຢູ່ໃນພຣະຄໍາອັນສັກສິດຂອງພຣະອົງ.” (ມາຕິນ 5:70). {GC 291.4}

## {GC 292.1}

“ສ່ວນຕົວຂ້າພະເຈົ້າແລ້ວ, ບໍ່ສາມາດຮ້ອງທຸກເລື່ອງສະພາບຂອງຄຣິສຕະຈັກຝ່າຍການປະຕິຮູບໄດ້ເທົ່າທີ່ຄວນ, ເພາະພວກເຂົາຄືກັບວ່າໄດ້ຂຽນໝາຍຈ້ຳຢູ່ທ້າຍປະໂຫຍກໃນເລື່ອງສາສະໜາ ເໝືອນກັບວ່າຄຳສອນຈົບພຽງເທົ່ານັ້ນ ຈຶ່ງບໍ່ຍອມກ້າວໄປໄກກວ່າຜູ້ນຳການປະຕິຮູບ. ພວກຄະນະລູເທີແຣນບໍ່ກ້າວໄປໄກກວ່າສິ່ງທີ່ລູເທີໄດ້ເຫັນ…ພວກເຈົ້າກໍເຫັນຢູ່ວ່າ ພວກຄະນະຄາວິນຈົມຕິດຢູ່ກັບບ່ອນທີ່ຄາວິນຜູ້ຮັບໃຊ້ທີ່ຍິ່ງໃຫຍ່ຂອງພຣະເຈົ້າໄດ້ມອບໝາຍໃຫ້, ແຕ່ວ່າຄາວິນບໍ່ໄດ້ເຂົ້າໃຈທຸກຢ່າງ. ເລື່ອງນີ້ເປັນເຫດໃຫ້ເສົ້າໃຈຫຼາຍທີ່ສຸດ, ເພາະເຖິງແມ່ນວ່າພວກຜູ້ນຳເຫຼົ່ານັ້ນເຄີຍສ່ອງແສງສະຫວ່າງໃນຍຸກສະໄໝຂອງຕົນ ແຕ່ພວກເຂົາບໍ່ສາມາດເຂົ້າເຖິງນ້ຳພຣະໄທທັງໝົດຂອງພຣະເຈົ້າໄດ້. ຖ້າຫາກວ່າຄົນເຫຼົ່ານັ້ນມີຊີວິດຢູ່ໃນເວລານີ້, ພວກເພິ່ນຈະເຕັມໃຈຮັບເອົາຄວາມສະຫວ່າງຕື່ມອີກເໝືອນດັ່ງທີ່ຕົນໄດ້ຮັບຄວາມສະຫວ່າງໃນສະໄໝກ່ອນ.” (ດີ. ນຽວ, ປະຫວັດສາດຂອງຄະນະປູຣິຕັນ 1:269). {GC 292.1}

## {GC 292.2}

“ຈົ່ງຈື່ຈໍາພັນທະສັນຍາໃນການຮວມຕົວເປັນຄຣິສຕະຈັກຂອງພວກເຈົ້າ, ເຊິ່ງໃນນັ້ນເຈົ້າທັງຫຼາຍໄດ້ຕົກລົງກັນທີ່ຈະດຳເນີນໃນທາງທັງຫຼາຍຂອງພຣະເຈົ້າຕາມລາຍລະອຽດທຸກຢ່າງ ທັງທີ່ຊົງເປີດເຜີຍແລ້ວ ແລະ ທີ່ຈະເປີດເຜີຍໃຫ້ແກ່ພວກທ່ານໃນເວລາຕໍ່ມາ. ຈົ່ງຈື່ຈໍາຄໍາສັນຍາຂອງພວກເຈົ້າທີ່ມີຕໍ່ພຣະເຈົ້າ ແລະ ພັນທະສັນຍາທີ່ມີຕໍ່ກັນແລະກັນວ່າຈະຮັບເອົາຄວາມສະຫວ່າງ ແລະ ຄວາມຈິງໃດທຸກຢ່າງທີ່ພຣະເຈົ້າຊົງສຳແດງໃນພຣະຄຳຂອງພຣະອົງ. ຍິ່ງໄປກວ່ານັ້ນ ຂ້າພະເຈົ້າຂໍຮ້ອງເຈົ້າທັງຫຼາຍວ່າ ກ່ອນທີ່ຈະຮັບເອົາສິ່ງໃດເປັນຄວາມຈິງ ຈົ່ງປຽບທຽບສິ່ງນັ້ນກັບຂໍ້ພຣະຄຳພີອື່ນໆ; ເພາະວ່າເປັນໄປບໍ່ໄດ້ທີ່ກຸ່ມຄຣິສຕຽນທິ່ວໂລກຈະອອກຈາກຄວາມມືດມິດທີ່ປົກຄຸມຄຳສອນຄຣິສຕຽນ ແລ້ວມາເຖິງຄວາມເຂົ້າໃຈຢ່າງສົມບູນໄດ້ທັນທີ.” (ມາຕິນ ເຫຼັ້ມ 5, ໜ້າ 70, 71). {GC 292.2}

## {GC 292.3}

### ເຂົ້າໃຈຜິດເລື່ອງອິດສະຫຼະພາບທາງຄວາມເຊື່ອ

ພວກກຸ່ມປິນກຣິມປາຖະໜາທີ່ຈະມີເສລີພາບທາງຈິດສຳນຶກ, ສະນັ້ນໂດຍອາໄສພຣະພອນຈາກພຣະເຈົ້າ, ພວກເຂົາຈຶ່ງກ້າສ່ຽງຕໍ່ໄພອັນຕະລາຍໃນການເດີນທາງອັນຍາວນານເພື່ອຂ້າມທະເລ ແລະ ຄວາມທຸກຍາກລຳບາກພ້ອມດ້ວຍໄພອັນຕະລາຍໃນປ່າ ເພື່ອວາງຮາກຖານຂອງປະເທດຊາດທີ່ຍິ່ງໃຫຍ່ ຢູ່ແຄມຝັ່ງທະເລຂອງທະວີບອາເມຣິກາ. ຢ່າງໃດກໍຕາມ ເຖິງແມ່ນວ່າພວກປິນກຣິມເປັນກຸ່ມຄົນທີ່ມີຄວາມສັດຊື່ ແລະ ຢຳເກງພຣະເຈົ້າຂະໜາດນັ້ນກໍຕາມ ແຕ່ພວກເຂົາກໍຍັງບໍ່ເຂົ້າໃຈຫຼັກການສຳຄັນເລື່ອງເສລີພາບທາງສາສະໜາ. ພວກເຂົາເສຍສະຫຼະຢ່າງໃຫຍ່ຫຼວງເພື່ອຈະໄດ້ອິດສະຫຼະພາບ, ແຕ່ໃນຂະນະດຽວກັນກໍບໍ່ພ້ອມທີ່ຈະໃຫ້ຄົນອື່ນມີອິດສະຫຼະພາບເໝືອນກັບຕົນ. “ມີໜ້ອຍຄົນ, ແມ່ນແຕ່ທ່າມກາງນັກຄິດ ແລະ ຄົນສອນສິນທໍາທີ່ສໍາຄັນທີ່ສຸດໃນສະຕະວັດທີ 17 ທີ່ເຂົ້າໃຈເຖິງຫຼັກທໍາອັນຍິ່ງໃຫຍ່ ເຊິ່ງມາຈາກພຣະຄໍາພີໃໝ່, ຄືຫຼັກທຳທີ່ຍອມຮັບວ່າ ພຣະເຈົ້າເປັນຜູ້ດຽວເທົ່ານັ້ນທີ່ຕັດສິນຄວາມເຊື່ອສັດທາຂອງມະນຸດໄດ້.” (ອ້າງອິງຈາກທີ່ດຽວກັນ, ເຫຼັ້ມ 5, ໜ້າ 297). ຄຳສອນທີ່ວ່າພຣະເຈົ້າຊົງມອບສິດໃຫ້ຄຣິສຕະຈັກໃນການຄວບຄຸມຈິດສໍານຶກຜິດຊອບ, ກຳນົດວ່າສິ່ງໃດເປັນຄຳສອນນອກຮີດ ແລະ ລົງໂທດຜູ້ທີ່ເຊື່ອຕາມຄຳສອນນັ້ນ ແມ່ນໜຶ່ງໃນຄຳສອນເທັດທີ່ຢັ່ງຮາກລົງເລິກທີ່ສຸດຂອງລະບອບສັນຕະປາປາ. ເຖິງແມ່ນວ່າພວກນັກປະຕິຮູບໄດ້ປະຕິເສດຄຳສອນຂອງຄຣິສຕະຈັກໂຣມ ແຕ່ພວກເຂົາຍັງມີຄວາມຄິດອ່ານເໝືອນຄົນໃນຄຣິສຕະຈັກນັ້ນທີ່ບໍ່ຍອມໃຫ້ມີຄວາມເຫັນຕ່າງ. ຄວາມມືດມິດຢ່າງໜາທຶບເຊິ່ງປົກຄຸມຄຣິສຕຽນໃນທຸກແຫ່ງຕາມເວລາອັນດົນນານທີ່ລະບອບສັນຕະປາປາມີອຳນາດນັ້ນຍັງບໍ່ໄດ້ຖືກກຳຈັດໃຫ້ໝົດໃນເວລານັ້ນ. ມີສາສະໜາຈານທີ່ໂດດເດັ່ນຄົນໜຶ່ງໃນອານານິຄົມແຫ່ງອ່າວແມັສຊາຊູເສັດ (Massachusetts Bay Colony) ກ່າວວ່າ: “ສິ່ງທີ່ເຮັດໃຫ້ໂລກຕໍ່ຕ້ານຄຣິສຕຽນຄືການຍອມຮັບຄົນເຫັນຕ່າງ; ຄຣິສຕະຈັກບໍ່ເຄີຍໄດ້ຮັບຄວາມເສຍຫາຍຈາກການລົງໂທດຄົນນອກຮີດ.” (ອ່າງອິງຈາກທີ່ດຽວກັນ, ເຫຼັ້ມ 5, ໜ້າ 335). ຊາວອານານິຄົມຕັ້ງກົດລະບຽບວ່າ ມີແຕ່ສະມາຊິກຄຣິສຕະຈັກເທົ່ານັ້ນທີ່ມີສິດອອກສຽງໃນເລື່ອງການປົກຄອງພົນລະເມືອງ. ມີການສ້າງຕັ້ງຄຣິສຕະຈັກທີ່ມີລັກສະນະຄ້າຍຄືຄຣິສຕະຈັກແຫ່ງລັດຂຶ້ນ ໂດຍປະຊາຊົນທັງໝົດຕ້ອງປະກອບສ່ວນໃນການສະໜັບສະໜູນເງິນເດືອນຂອງສາສະໜາຈານ. ສ່ວນເຈົ້າໜ້າທີ່ຝ່າຍການປົກຄອງກໍໄດ້ຮັບອະນຸຍາດໃຫ້ປາບປາມຄົນທີ່ເຊື່ອຖືຄຳສອນນອກຮີດ. ດັ່ງນັ້ນອໍານາດການປົກຄອງຈຶ່ງຕົກຢູ່ໃນກຳມືຂອງຄຣິສຕະຈັກ. ເວລາຜ່ານໄປບໍ່ດົນ ຜົນຂອງນະໂຍບາຍນີ້ຈຶ່ງປາກົດອອກມາຢ່າງຫຼີກລ້ຽງບໍ່ໄດ້ ຄືການກົດຂີ່ຂົ່ມເຫັງນັ້ນເອງ. {GC 292.3}

## {GC 293.1}

ສິບເອັດປີຫຼັງຈາກການສ້າງຕັ້ງອານານິຄົມແຫ່ງທຳອິດ ທ່ານໂຣເຈີ ວິນລຽມ (Roger Williams) ໄດ້ມາເຖິງອາເມຣິກາ. ເຊັ່ນດຽວກັບກຸ່ມປິນກຣິມລຸ້ນທຳອິດ ວິນລຽມໄດ້ມາເພື່ອຈະມີເສລີພາບທາງສາສະໜາ; ແຕ່ມີເລື່ອງໜຶ່ງທີ່ເພິ່ນບໍ່ເໝືອນພວກເຂົາ, ຍ້ອນວ່າເພິ່ນໄດ້ເຫັນໃນສິ່ງທີ່ມີໜ້ອຍຄົນໃນສະໄໝນັ້ນເຫັນ ນັ້ນຄືເສລີພາບທາງສາສະໜາເປັນສິດທິພື້ນຖານຂອງມະນຸດທຸກຄົນ ບໍ່ວ່າຈະມີຄວາມເຊື່ອຖືຢ່າງໃດກໍຕາມ. ເພິ່ນເປັນຜູ້ສະແຫວງຫາຄວາມຈິງຢ່າງກະຕືລືລົ້ນ ແລະ ມີຄວາມເຊື່ອດຽວກັນກັບອາຈານໂຣບິນສັນທີ່ວ່າ ມະນຸດຍັງບໍ່ໄດ້ຮັບແສງສະຫວ່າງທັງໝົດຈາກພຣະຄຳຂອງພຣະເຈົ້າເທື່ອ. ວິລລຽມ “ເປັນຄຣິສຕຽນຄົນທໍາອິດໃນຍຸກສະໄໝໃໝ່ທີ່ໄດ້ສ້າງຕັ້ງລັດຖະບານພົນລະເມືອງຂຶ້ນຕາມຫຼັກການເສລີພາບທາງຈິດສຳນຶກ, ໂດຍໃນແງ່ຂອງກົດໝາຍແລ້ວ ທຸກຄວາມຄິດເຫັນມີຄວາມເທົ່າທຽມກັນ.” (ບານຄຣອບ, ພາກ 1, ບົດ 15, ວັກ 16). ເພິ່ນປະກາດວ່າເຈົ້າໜ້າທີ່ຝ່າຍປົກຄອງມີໜ້າທີ່ທີ່ຈະຢັບຢັ້ງອາຊະຍາກໍາ, ແຕ່ບໍ່ມີໜ້າທີ່ໃນການຄວບຄຸມຈິດສຳນຶກຜິດຊອບ. ວິນລຽມກ່າວວ່າ “ປະຊາຊົນ ຫຼື ເຈົ້າໜ້າທີ່ຝ່າຍປົກຄອງສາມາດຕັດສິນໃຈວ່າ ມະນຸດດ້ວຍກັນຕ້ອງມີຄວາມຮັບຜິດຊອບຕໍ່ກັນຢ່າງໃດ; ແຕ່ເປັນເລື່ອງບໍ່ປອດໄພຖ້າພວກເຂົາຈະພະຍາຍາມກຳນົດໜ້າທີ່ຂອງມະນຸດຕໍ່ພຣະເຈົ້າ ຍ້ອນວ່າບໍ່ມີສິດ; ເພາະວ່າເປັນສິ່ງທີ່ປາກົດໃຫ້ເຫັນຢ່າງຈະແຈ້ງວ່າ ຖ້າຫາກຜູ້ປົກຄອງມີອຳນາດດັ່ງກ່າວ, ເພິ່ນອາດຈະກຳນົດແນວຄິດໃຫ້ທຸກຄົນເຊື່ອໃນມື້ນີ້ ແລ້ວມື້ອື່ນອາດປ່ຽນເປັນເລື່ອງໃໝ່, ຕາມທີ່ກະສັດ ແລະ ຣາຊນີຫຼາຍອົງໄດ້ປະຕິບັດກັນມາໃນປະເທດອັງກິດ, ພ້ອມດ້ວຍພວກສັນຕະປາປາ ແລະ ສະພາຄຣິສຕະຈັກທັງຫຼາຍຈົນຄວາມເຊື່ອສັດທາກາຍເປັນເລື່ອງທີ່ສັບສົນວຸ້ນວາຍ.” (ມາຕິນ ເຫຼັ້ມ 5, ໜ້າ 340). {GC 293.1}

## {GC 294.1}

ໃນສະໄໝນັ້ນມີການບັງຄັບໃຫ້ເຂົ້າຮ່ວມນະມັດສະການໃນຄຣິສຕະຈັກທີ່ຖືກຮັບຮອງຈາກລັດຖະບານ, ຫາກຜູ້ໃດຝ່າຝືນກໍມີໂທດປັບໄໝ ຫຼື ຈຳຄຸກ. “ວິນລຽມຄັດຄ້ານກົດໝາຍນີ້ຢ່າງແຂງຂັນ; ກົດໝາຍທີ່ຮ້າຍແຮງທີ່ສຸດໃນປະມວນກົດໝາຍຂອງອັງກິດແມ່ນກົດໝາຍທີ່ບັງຄັບໃຫ້ເຂົ້າຮ່ວມຄຣິສຕະຈັກປະຈຳທ້ອງຖິ່ນ. ເພິ່ນເຫັນວ່າ ການບັງຄັບໃຫ້ຄົນເຂົ້າຮ່ວມກັບຄົນທີ່ມີຄວາມເຊື່ອຕ່າງກັນ ເປັນການລະເມີດສິດທິພື້ນຖານຂອງມະນຸດຢ່າງໂຈ່ງແຈ້ງ; ການບັງຄັບຄົນທີ່ບໍ່ມີສາສະໜາ ແລະ ຄົນທີ່ບໍ່ເຕັມໃຈໃຫ້ມາຮ່ວມນະມັດສະການ ກໍບໍ່ຕ່າງຫຍັງກັບການບັງຄັບໃຫ້ຄົນເຮັດແບບໜ້າໄຫວ້ຫຼັງຫຼອກ…ເພິ່ນກ່າວຕື່ມວ່າ ‘ບໍ່ຄວນມີໃຜຖືກບັງຄັບໃຫ້ນະມັດສະການ ຫຼື ຮັກສາການນະມັດສະການອັນໃດທີ່ເຈົ້າຕົວບໍ່ຍິນດີນຳ.’ ພວກຄູ່ຕໍ່ສູ້ຕອບດ້ວຍຄວາມປະຫຼາດໃຈໃນຄວາມຄິດເຫັນຂອງເພິ່ນວ່າ: ‘ແມ່ນຫຍັງກັນນີ້! ຜູ້ອອກແຮງງານບໍ່ສົມຄວນໄດ້ຮັບຄ່າຈ້າງບໍ?’ ເພິ່ນຕອບວ່າ: ‘ຄວນແທ້, ແຕ່ຕ້ອງໄດ້ຮັບຈາກຜູ້ທີ່ຈ້າງລາວເທົ່ານັ້ນ.’” (ບານຄຣອບ, ພາກ 1, ບົດ 15, ວັກ 2). {GC 294.1}

## {GC 294.2

### ໂຣເຈີ ວິນລຽມເປີກທາງສູ່ສິດທິ

ໂຣເຈີ ວິລລຽມເປັນທີ່ເຄົາລົບນັບຖື ແລະ ເປັນທີ່ຮັກແພງໃນຖານະສາສະໜາຈານທີ່ສັດຊື່, ເພິ່ນເປັນຄົນທີ່ມີຄວາມສາມາດທີ່ຫາໄດ້ຍາກ, ມີຄວາມສັດຊື່ທີ່ບໍ່ຫວັ່ນໄຫວ ແລະ ມີຈິດໃຈໂອບອ້ອມອາລີຢ່າງແທ້ຈິງ; ເຖິງຢ່າງໃດກໍຕາມ ຝ່າຍອຳນາດການປົກຄອງບໍ່ສາມາດທົນໄດ້ທີ່ເພິ່ນຮຽກຮ້ອງເລື່ອງເສລີພາບທາງສາສະໜາ ແລະ ສອນວ່າເຈົ້າໜ້າທີ່ລັດບໍ່ມີອຳນາດໃນເລື່ອງທີ່ເປັນຂອງຄຣິສຕະຈັກ. ພວກເຈົ້າໜ້າທີ່ຢືນຢັນວ່າ ຖ້າປະຕິບັດຕາມຄຳສອນໃໝ່ນີ້ ຈະເປັນການ “ທຳລາຍຮາກຖານຂອງອຳນາດລັດ ແລະ ການປົກຄອງແຜ່ນດິນ.” (ອ້າງອີງຈາກທີ່ດຽວກັນ, ພາກ 1, ບົດ 15, ວັກ 10). ວິນລຽມຖືກເນລະເທດອອກຈາກເຫຼົ່າອານານິຄົມ; ຈົນໃນທີ່ສຸດ ເພື່ອຫຼີກລ້ຽງການຖືກຈັບກຸມ, ເພິ່ນຕ້ອງຫຼົບໜີໄປທ່າມກາງຄວາມໜາວເຢັນ ແລະ ພະຍຸຂອງລະດູໜາວ, ເຂົ້າໄປໃນປ່າດົງທີ່ຍັງບໍ່ມີຜູ້ໃດບຸກເບີກ. {GC 294.2}

## {GC 294.3}

ເພິ່ນກ່າວວ່າ: “ເປັນເວລາ 14 ອາທິດ, ຂ້າພະເຈົ້າຢູ່ກັບຄວາມໜາວເໜັບ, ບໍ່ຮູ້ຈັກຮອດເຂົ້າຈີ່ ຫຼື ຕຽງນອນ.” ແຕ່ “ພວກນົກກາໄດ້ລ້ຽງດູຂ້າພະເຈົ້າໃນປ່າດົງນັ້ນ” ແລະ ມີໂພງໄມ້ເປັນບ່ອນພັກອາໄສ. (ມາຕິນ, ເຫຼັ້ມ 5, ໜ້າ 349, 350). ດັ່ງນີ້ແຫຼະ ເພິ່ນຈຶ່ງຝ່າຟັນໄປຂ້າງໜ້າຢ່າງເຈັບປວດ, ຜ່ານຫິມະ ແລະ ປ່າໄມ້ທີ່ບໍ່ມີເສັ້ນທາງ, ຈົນໄດ້ພົບບ່ອນລີ້ໄພກັບຊົນເຜົ່າອິນເດຍແດງທີ່ໄວ້ເນື້ອເຊື່ອໃຈເພິ່ນ ຍ້ອນວ່າເພິ່ນເຄີຍພະຍາຍາມປະກາດຫຼັກຄວາມຈິງແຫ່ງຂ່າວປະເສີດໃຫ້ກັບພວກເຂົາ. {GC 294.3}

## {GC 295.1}

ໃນທີ່ສຸດ, ຫຼັງຈາກໄດ້ເດີນທາງຫຼາຍເດືອນໂດຍບໍ່ຮູ້ຈຸດໝາຍປາຍທາງ ລະດູການກໍປ່ຽນແປງ ແລະ ເພິ່ນໄດ້ໄປເຖິງແຄມຝັ່ງອ່າວນາຣາກັນເສັດ ບ່ອນທີ່ເພິ່ນໄດ້ວາງຮາກຖານຂອງລັດແຫ່ງທຳອິດໃນຍຸກສະໄໝໃໝ່ ເຊິ່ງໄດ້ຮັບຮູ້ສິດທິຂອງເສລີພາບທາງສາສະໜາຢ່າງເຕັມທີ່ທີ່ສຸດ. ຫຼັກການພື້ນຖານອານານິຄົມຂອງ ໂຣເຈີ ວິລລຽມ ແມ່ນ “ມະນຸດທຸກຄົນຄວນມີເສລີພາບໃນການນະມັດສະການພຣະເຈົ້າຕາມຈິດສຳນຶກຜິດຊອບຂອງຕົນເອງ.” (ອ້າງອີງຈາກທີ່ດຽວກັນ, ເຫຼັ້ມ 5, ໜ້າ 354). ລັດນ້ອຍໆຂອງເພິ່ນຊື່ວ່າ ໂຣດໄອແລນ (Rhode Island) ໄດ້ກາຍເປັນບ່ອນລີ້ໄພຂອງຜູ້ທີ່ຖືກການກົດຂີ່ຂົ່ມເຫັງ ແລະ ໄດ້ຈະເລີນຮຸ່ງເຮືອງຂຶ້ນ ຈົນໃນທີ່ສຸດຫຼັກການພື້ນຖານເລື່ອງສິດທິບຸກຄົນ ແລະ ເສລີພາບທາງສາສະໜາໄດ້ກາຍເປັນເສົາຫຼັກຂອງສາທາລະນະລັດອາເມຣິກາ. {GC 295.1}

## {GC 295.2}

ໃນຄຳປະກາດເອກກະລາດ ເຊິ່ງເປັນເອກະສານເກົ່າແກ່ ແລະ ຍິ່ງໃຫຍ່ນັ້ນ ບັນພະບຸລຸດຂອງພວກເຮົາໄດ້ຢືນຢັດເຖິງສິດທິຂອງພວກເຂົາວ່າ: “ພວກເຮົາຖືວ່າຄວາມຈິງເຫຼົ່ານີ້ເປັນສິ່ງທີ່ປະຈັກແຈ້ງດ້ວຍຕົວຂອງມັນເອງ ຄື ມະນຸດທຸກຄົນຖືກສ້າງຂຶ້ນມາຢ່າງເທົ່າທຽມກັນ ແລະ ໄດ້ຮັບສິດທິທີ່ບໍ່ສາມາດຖອນຄືນໄດ້ຈາກພຣະຜູ້ສ້າງຂອງພວກເຂົາ ເຊິ່ງໃນນັ້ນລວມສິດທິໃນການມີຊີວິດ, ສິດທິໃນເສລີພາບ, ແລະ ສິດທິໃນການຕາມຫາຄວາມສຸກ.” ນອກຈາກນັ້ນລັດຖະທໍາມະນູນຍັງໄດ້ຮັບປະກັນດ້ວຍຖ້ອຍຄຳທີ່ຈະແຈ້ງທີ່ສຸດວ່າ ຈິດສຳນຶກຜິດຊອບເປັນສິ່ງສັກສິດທີ່ບໍ່ສາມາດລະເມີດໄດ້, ໂດຍກ່າວວ່າ: “ຈະບໍ່ມີການທົດສອບທາງສາສະໜາເປັນເງື່ອນໄຂສຳລັບການດຳລົງຕຳແໜ່ງ ຫຼື ໜ້າທີ່ສາທາລະນະໃດໆພາຍໃຕ້ສະຫະລັດອາເມຣິກາ.” “ສະພາຈະບໍ່ອອກກົດໝາຍກ່ຽວກັບການສະຖາປະນາສາສະໜາ, ຫຼື ຫ້າມການປະຕິບັດສາສະໜາຢ່າງອິດສະຫຼະ.” {GC 295.2}

## {GC 295.3}

“ຄົນທັງຫຼາຍທີ່ຮ່າງລັດຖະທໍາມະນູນຮັບຮູ້ຫຼັກທໍາອັນເປັນນິຣັນວ່າ ຄວາມສໍາພັນລະຫວ່າງມະນຸດກັບພຣະເຈົ້າຂອງຕົນແມ່ນເລື່ອງທີ່ເໜືອກົດໝາຍຂອງມະນຸດ ແລະ ສິດທິຂອງຄວາມສຳນຶກຜິດຊອບເປັນສິ່ງສັກສິດທີ່ບໍ່ສາມາດລະເມີດໄດ້. ສັດຈະທຳຂໍ້ນີ້ບໍ່ຕ້ອງອາໄສການອະທິບາຍເປັນເຫດເປັນຜົນ ເພາະເປັນເລື່ອງທີ່ມະນຸດເຮົາທຸກຄົນຮັບຮູ້ພາຍໃນຈິດໃຈຂອງຕົວເອງຢູ່ແລ້ວ. ການສຳນຶກເຖິງສັດຈະທຳຂໍ້ນີ້ໄດ້ເປັນກຳລັງໃຈໃຫ້ກັບຄົນທັງຫຼາຍທີ່ຖືກຂ້າ ຫຼື ຖືກທໍລະມານຍ້ອນຄວາມເຊື່ອທີ່ຂັດຕໍ່ກົດໝາຍຂອງມະນຸດ. ພວກເຂົາຮູ້ສຶກວ່າໜ້າທີ່ຂອງຕົນທີ່ມີຕໍ່ພຣະເຈົ້າສຳຄັນກວ່າຂໍ້ກຳນົດຂອງມະນຸດ ແລະ ມະນຸດບໍ່ສາມາດໃຊ້ສິດອໍານາດເໜືອຈິດສຳນຶກຜິດຊອບຂອງຕົນ. ນີ້ເປັນຫຼັກການທີ່ເກີດມາພ້ອມກັບຄົນເຊິ່ງບໍ່ມີສິ່ງໃດອາດລຶບລ້າງໄດ້.” (ເອກະສານລັດທະສະພາສະຫະລັດອາເມຣິກາ, ໝວດທີ 200, ສະບັບເລກທີ 271). {GC 295.3}

## {GC 296.1}

### ສັງຄົມທີ່ຈະເລີນສຸກຍ້ອນພຣະຄຳພີ

ເມື່ອຂ່າວໄດ້ແຜ່ລາມໄປທົ່ວທຸກປະເທດໃນຢູໂຣບວ່າ ມີແຜ່ນດິນທີ່ມະນຸດທຸກຄົນສາມາດກິນໝາກຜົນຈາກເຮື່ອແຮງຂອງຕົນເອງ ແລະ ເຮັດຕາມຈິດສຳນຶກຜິດຊອບຂອງຕົນ ກໍມີຫຼາຍພັນຄົນຫຼັ່ງໄຫຼໄປສູ່ທະວີບອາເມຣິກາເໜືອ ແລະ ມີການສ້າງຕັ້ງອະນານິຄົນຫຼາຍແຫ່ງຂຶ້ນຢ່າງໄວວາ. “ຢູ່ແມັສຊາຊູເສັດມີການອອກກົດໝາຍພິເສດ ວ່າ ຈະໃຊ້ເງິນພາສີປະຊາຊົນເພື່ອເປັນທຶນຕ້ອນຮັບ ແລະ ຊ່ວຍເຫຼືອຄຣິສຕຽນທຸກຊົນຊາດທີ່ຈະຂ້າມມະຫາສະໝຸດ*ແອດແລນຕິກ/ອັດລັງຕິກ*ມາ ‘ເພື່ອໜີຈາກສົງຄາມ, ຄວາມອຶດຢາກ ຫຼື ການຖືກກົດຂີ່ຂົ່ມເຫັງ. ດັ່ງນັ້ນ ຈຶ່ງມີກົດລະບຽບຮັບຜູ້ຫຼົບໜີ ແລະ ຜູ້ທີ່ຖືກບີບບັງຄັບມາເປັນແຂກຂອງອານານິຄົມນັ້ນ.” (ມາຕິນ, ເຫຼັ້ມ 5, ໜ້າ 417). ຊາວປີຫຼັງຈາກການລົງຈອດເຮືອເປັນຄັ້ງທໍາອິດທີ່ພີມັດ (Plymouth) ມີກຸ່ມປິນກຣິມຫຼາຍພັນຄົນມາຕັ້ງຖິ່ນຖານຢູ່ເຂດນິວອິງແລນ. {GC 296.1}

## {GC 296.2}

“ຄົນເຫຼົ່ານີ້ພໍໃຈທີ່ຈະໃຊ້ຊີວິດແບບຫາເຊົ້າກິນຄ່ຳໂດຍຕ້ອງປະຢັດ ແລະ ເຮັດວຽກໜັກ” ເພື່ອຈະໄດ້ຕາມຄວາມປະສົງທີ່ຕົນໝຸ້ງໝາຍ. ພວກເຂົາບໍ່ຫວັງສິ່ງໃດຈາກແຜ່ນດິນ ນອກຈາກໝາກຜົນທີ່ສົມຄວນແກ່ເຮື່ອແຮງຂອງຕົນ. ພວກເຂົາບໍ່ໄດ້ເພີ້ຝັນເຖິງເສັ້ນທາງທີ່ປູດ້ວຍກີບກຸຫຼາບ…ແລະກໍມີຄວາມພໍໃຈກັບລະບົບການປົກຄອງທີ່ພັດທະນາຊ້າໆຢ່າງຕໍ່ເນື່ອງ. ເຂົາທັງຫຼາຍອົດທົນ ແລະ ທົນອົດຕໍ່ຄວາມຂາດແຄນໃນດິນແດນປ່າດົງ ແລະ ຫົດນ້ຳໃຫ້ຕົ້ນໄມ້ແຫ່ງເສລີພາບດ້ວຍນ້ຳຕາ ແລະ ຢາດເຮື່ອຂອງຕົນເອງ ຈົນຕົ້ນໄມ້ນັ້ນໄດ້ຢັ່ງຮາກເລິກລົງໄປໃນແຜ່ນດິນ.” {GC 296.2}

## {GC 296.3}

ຄົນເຫຼົ່ານີ້ຖືເອົາພຣະຄຳພີເປັນຮາກຖານແຫ່ງຄວາມເຊື່ອ, ເປັນແຫຼ່ງສະຕິປັນຍາ ແລະ ເປັນບົດບັນຍັດຂອງເສລີພາບ. ມີການເອົາໃຈໃສ່ສອນຫຼັກທໍາຂອງພຣະຄຳພີໃນຄອບຄົວ, ຢູ່ໂຮງຮຽນ ແລະ ຢູ່ໃນຄຣິສຕະຈັກ, ຜົນຂອງຫຼັກທຳເຫຼົ່ານັ້ນຈຶ່ງປາກົດອອກມາ ຄືການຮູ້ຈັກປະຢັດ, ສະຕິປັນຍາ, ຄວາມບໍຣິສຸດ ແລະ ການບັງຄັບຕົນ. ຄົນໜຶ່ງອາດອາໄສຢູ່ໃນອານານິຄົມຂອງຊາວຄະນະປູຣິຕັນເປັນເວລາຫຼາຍປີ ໂດຍ, “ບໍ່ເຫັນຄົນຂີ້ເມົາ, ບໍ່ໄດ້ຍິນຄໍາຫຍາບຄາຍ ຫຼື ພົບກັບຄົນຂໍທານ.” (ບານຄຣອບ, ພາກ 1, ບົດ 19, ວັກ 25). ພວກເຂົາພິສູດວ່າ ຫຼັກການຂອງພຣະຄຳພີເປັນສິ່ງປົກປ້ອງຄວາມຍິ່ງໃຫຍ່ຂອງຊາດທີ່ແນ່ນອນທີ່ສຸດ. ບັນດາອານານິຄົມທີ່ອ່ອນແອ ແລະ ຫ່າງໄກຈາກກັນນັ້ນໄດ້ເຕີບໂຕຂຶ້ນມາເປັນສະຫະພັນລັດທີ່ມີອໍານາດເຂັ້ມແຂງ, ຈົນຊາວໂລກສັງເກດ ແລະ ປະຫຼາດໃຈກັບຄວາມສະຫງົບສຸກ ແລະ ຄວາມຈະເລີນຮຸ່ງເຮືອງຂອງ “ຄຣິສຕະຈັກທີ່ບໍ່ມີສັນຕະປາປາ ແລະ ລັດທີ່ບໍ່ມີກະສັດ.” {GC 296.3}

## {GC 296.4}

ແຕ່ມີຄົນຈໍານວນຫຼວງຫຼາຍຂີ່ເຮືອຂ້າມມາທີ່ອາເມຣິກາ ໂດຍມີແຮງຈູງໃຈທີ່ແຕກຕ່າງຢ່າງໃຫຍ່ຫຼວງຈາກພວກປິນກຣິມກຸ່ມທໍາອິດ. ເຖິງແມ່ນວ່າຄວາມເຊື່ອ ແລະ ຄວາມບໍຣິສຸດດັ້ງເດີມຍັງສົ່ງຜົນຫຼໍ່ຫຼອມສັງຄົມຢ່າງກວ້າງຂວາງ ແຕ່ເມື່ອຄົນທີ່ສະແຫວງຫາຜົນປະໂຫຍດຝ່າຍໂລກເພີ່ມຈຳນວນຂຶ້ນ ອິດທິພົນດີເຫຼົ່ານັ້ນກໍໜ້ອຍລົງເລື່ອຍໆ. {GC 296.4}

## {GC 297.1}

### ຈາກການປະຕິຮູບສູ່ການຖົດຖອຍ

ຊາວອານານິຄົມຕ່າງໆໄດ້ຕັ້ງກົດລະບຽບຂຶ້ນໃນເບື້ອງຕົ້ນວ່າ ມີແຕ່ສະມາຊິກຄຣິສຕະຈັກເທົ່ານັ້ນທີ່ມີສິດລົງຄະແນນສຽງ ຫຼື ດໍາລົງຕໍາແໜ່ງຝ່າຍປົກຄອງໄດ້, ແຕ່ກົດລະບຽບນີ້ໄດ້ນຳໄປສູ່ຜົນອັນຮ້າຍແຮງທີ່ສຸດ. ມີການຮັບເອົາມາດຕະການດັ່ງກ່າວເພື່ອປົກປັກຮັກສາຄວາມບໍຣິສຸດຂອງລັດ, ແຕ່ຜົນທີ່ຕາມມາຄືຄວາມເສື່ອມເສຍຂອງຄຣິສຕະຈັກ. ເມື່ອການອ້າງສາສະໜາເປັນເງື່ອນໄຂຂອງການມີສິດເລືອກຕັ້ງ ແລະ ການດຳລົງຕໍາແໜ່ງ, ຈຶ່ງມີຫຼາຍຄົນເຂົ້າເປັນສະມາຊິກຄຣິສຕະຈັກຍ້ອນຢາກໄດ້ຜົນປະໂຫຍດຝ່າຍໂລກ ແຕ່ບໍ່ມີການປ່ຽນແປງໃນໃຈເລີຍ. ໃນທີ່ສຸດຄຣິສຕະຈັກຈຶ່ງປະກອບດ້ວຍສະມາຊິກເຊິ່ງສ່ວນຫຼາຍບໍ່ໄດ້ກັບໃຈ ແລະ ແມ່ນແຕ່ໃນກຸ່ມສາສະໜາຈານກໍມີຫຼາຍຄົນທີ່ຢຶດຖືຄຳສອນຜິດ ໂດຍພວກເຂົາບໍ່ຮູ້ຈັກຣິດອໍານາດຂອງພຣະວິນຍານບໍຣິສຸດທີ່ສາມາດຟື້ນຟູຈິດວິນຍານ. ສະນັ້ນຈຶ່ງເປັນຫຼັກຖານອີກຢ່າງໜຶ່ງ ທີ່ພິສູດເຖິງຜົນອັນຊົ່ວຮ້າຍຂອງການອາໄສຄວາມຊ່ວຍເຫຼືອຈາກອຳນາດລັດ ເພື່ອພັດທະນາຄຣິສຕະຈັກ ແລະ ສະໜັບສະໜູນການປະກາດຂ່າວປະເສີດ, ຜົນອັນຮ້າຍແຮງນີ້ໄດ້ປາກົດຂຶ້ນຕະຫຼອດປະວັດສາດຂອງຄຣິສຕະຈັກຕັ້ງແຕ່ສະໄໝຈັກກະພັດຄອນສະຕັນຕິນຈົນເຖິງປະຈຸບັນ, ແຕ່ຂ່າວປະເສີດເປັນເລື່ອງຂອງພຣະເຢຊູ ຜູ້ຊົງກ່າວວ່າ: “ອານາຈັກຂອງເຮົາບໍ່ເປັນຂອງໂລກນີ້.” (ໂຢຮັນ 18:36). ການຮ່ວມມືລະຫວ່າງຄຣິສຕະຈັກກັບອຳນາດລັດ, ເຖິງແມ່ນຈະເລັກໜ້ອຍທີ່ສຸດ ແລະ ເບິ່ງຄືເປັນຫົນທາງທີ່ຈະນຳໃຫ້ຊາວໂລກຂະຫຍັບມາຫາຄຣິສຕະຈັກ, ແຕ່ໃນຄວາມເປັນຈິງ ມັນນຳຄຣິສຕະຈັກໃຫ້ຂະຫຍັບໄປຫາຊາວໂລກຕ່າງຫາກ. {GC 297.1}

## {GC 297.2}

ຫຼັກທໍາອັນຍິ່ງໃຫຍ່ທີ່ໂຣບິນສັນ ແລະ ໂຣເຈີ ວິນລຽມສອນຢ່າງໜ້າຍົກຍ້ອງນັ້ນ ຄື 1) ຄວາມເຂົ້າໃຈໃນສັດຈະທຳເປັນສິ່ງທີ່ຕ້ອງພັດທະນາຂຶ້ນຕາມລຳດັບ ແລະ 2) ຄຣິສຕຽນຄວນມີຄວາມພ້ອມທີ່ຈະຮັບເອົາແສງສະຫວ່າງທັງໝົດທີ່ຈະສ່ອງອອກມາຈາກພຣະຄຳອັນສັກສິດຂອງພຣະເຈົ້າ, ແຕ່ລູກຫຼານພາກັນລືມຫຼັກທຳນີ້. ເຖິງແມ່ນວ່າບັນດາຄຣິສຕະຈັກໂປຣແຕັສຕັງໃນອາເມຣິກາ ແລະ ໃນເອີຣົບດ້ວຍ ໄດ້ຮັບພຣະພອນຈາກການປະຕິຮູບຄັ້ງໃຫຍ່ໃນສະຕະວັດທີ 16, ແຕ່ພວກເຂົາບໍ່ໄດ້ສານຕໍ່ໃນການປະຕິຮູບ. ເຖິງແມ່ນວ່າມີຜູ້ຊາຍທີ່ສັດຊື່ບາງຄົນຂຶ້ນມາເປັນບາງຄັ້ງບາງຄາວ ເພື່ອປະກາດຄວາມຈິງໃໝ່ ແລະ ເປີດໂປງຄວາມເທັດທີ່ໄດ້ຮັບຄວາມນິຍົມມາເປັນເວລາດົນນານ, ແຕ່ຄົນສ່ວນໃຫຍ່ເໝືອນກັບຊາວຢິວໃນສະໄໝຂອງພຣະຄຣິສ ຫຼື ພວກຝ່າຍສັນຕະປາປາໃນສະໄໝຂອງລູເທີ, ພວກເຂົາພໍໃຈທີ່ຈະເຊື່ອຖືເໝືອນບັນພະບຸລຸດເຄີຍເຊື່ອຖືມາ ແລະ ດຳເນີນຊີວິດເໝືອນກັບປູ່ຍ່າຕາຍາຍ. ດ້ວຍເຫດນີ້ ການນັບຖືສາສະໜາຈຶ່ງເສື່ອມລົງເຖິງສະພາບທີ່ເນັ້ນແຕ່ຮູບແບບພາຍນອກ ແລະ ພິທີກຳ; ຄວາມເທັດ ແລະ ຄວາມງົມງວາຍທີ່ຄຣິສຕະຈັກຄົງປະຖິ້ມຖ້າຫາກວ່າຍັງດຳເນີນຕາມແສງແຫ່ງພຣະຄຳ ຈຶງຖືກຖະໜອມຮັກສາເອົາໄວ້. ດັ່ງນີ້ແຫຼະອຸດົມການທີ່ກະຕຸ້ນຂະບວນການປະຕິຮູບນັ້ນຈຶ່ງຄ່ອຍມອດລົງ ຈົນຄຣິສຕະຈັກທັງຫຼາຍຝ່າຍໂປຣແຕັສຕັງຕ້ອງການໃຫ້ມີການປະຕິຮູບໍ່ຕ່າງຫຍັງຫຼາຍກັບຄຣິສຕະຈັກໂຣມໃນສະໄໝຂອງລູເທີ. ມີການນິຍົມຝ່າຍໂລກແບບດຽວກັນ ແລະ ຄວາມເປັນອຳມະພາດຝ່າຍຈິດວິນຍານເໝືອນກັນ, ມີການເຄົາລົບນັບຖືຄວາມຄິດເຫັນຂອງມະນຸດຄ້າຍຄືກັນ ແລະ ການເອົາທິດສະດີຂອງມະນຸດມາຕັ້ງແທນພຣະຄຳຂອງພຣະເຈົ້າເໝືອນຄຣິສຕະຈັກໂຣມ. {GC 297.2}

## {GC 298.1}

ການແຜ່ກະຈາຍພຣະຄຳພີຢ່າງກວ້າງຂວາງໃນຕອນຕົ້ນຂອງສະຕະວັດທີ 19 ແລະ ຄວາມສະຫວ່າງອັນໃຫຍ່ຫຼວງທີ່ສ່ອງມາຈາກພຣະຄຳພີມາສູ່ຊາວໂລກນັ້ນ ບໍ່ໄດ້ສົ່ງຜົນໃຫ້ຄົນພັດທະນາຄວາມເຂົ້າໃຈໃນສັດຈະທຳ ຫຼື ໃຫ້ຄົນມີປະສົບການໃນຊີວິດເຖິງຜົນຂອງການນັບຖືສາສະໜາ. ຊາຕານບໍ່ສາມາດເຮັດຄືໃນສະໄໝກ່ອນທີ່ເຊື່ອງພຣະຄໍາຂອງພຣະເຈົ້າໄວ້ຈາກປະຊາຊົນ, ເພາະມີການນຳພຣະຄຳພີແຈກຈຳໜ່າຍຈົນທຸກຄົນສາມາດເຂົ້າເຖິງພຣະຄຳພີໄດ້; ສະນັ້ນເພື່ອບັນລຸວັດຖຸປະສົງ ມັນຈຶ່ງນຳຄົນໃຫ້ຕີຄ່າພຣະຄຳພີໄວ້ຕ່ຳ, ມະນຸດຈຶ່ງລະເລີຍທີ່ຈະຄົ້ນຫາພຣະຄໍາພີ. ດ້ວຍເຫດນີ້ ພວກເຂົາຈຶ່ງສືບຕໍ່ຍອມຮັບເອົາຄຳອະທິບາຍທີ່ຜິດພ້ຽນ ແລະ ຍັງຢຶດເອົາຄຳສອນທີ່ບໍ່ມີການສະໜັບສະໜູນຈາກພຣະຄໍາພີ. {GC 298.1}

## {GC 298.2}

ເມື່ອເຫັນວ່າ ຄວາມພະຍາຍາມທຳລາຍຄວາມຈິງດ້ວຍການຂົ່ມເຫັງບໍ່ໄດ້ຜົນ, ຊາຕານຈຶ່ງຫັນມາໃຊ້ວິທີປະນີປະນອມອີກ ເພາະເປັນວິທີທີ່ເຄີຍໃຊ້ໃນການນຳໃຫ້ຄົນຫຼົງຈາກຄວາມຈິງຄັ້ງໃຫຍ່ ເຊິ່ງນຳໄປສູ່ການສ້າງຕັ້ງຄຣິສຕະຈັກໂຣມ. ຄັ້ງນີ້ມັນບໍ່ໄດ້ຫຼອກໃຫ້ຄຣິສຕຽນມາຜູກມິດກັບຄົນທີ່ຂາບໄຫວ້ຮູບເຄົາລົບ ແຕ່ໃຫ້ຈັບມືກັບຄົນທີ່ອຸທິດຕົນໃຫ້ກັບສິ່ງຂອງຝ່າຍໂລກ ເພາະຄົນເຫຼົ່ານັ້ນໄດ້ພິສູດຕົນວ່າ ເປັນພວກທີ່ຂາບໄຫວ້ວັດຖຸສິ່ງຂອງເໝືອນພວກທີ່ຂາບໄຫວ້ຮູບປັ້ນນັ້ນເອງ. ຜົນຂອງການຮ່ວມມືນີ້ຮ້າຍແຮງບໍ່ໜ້ອຍໜ້າໄປກວ່າສະໄໝບູຮານ; ພວກເຂົາສົ່ງເສີມຄວາມຍິ່ງທະນົງຕົວ ແລະ ຄວາມຫຼູຫຼາຟຸມເຟືອຍໂດຍເອົາສາສະໜາມາບັງໜ້າ, ຄຣິສຕະຈັກທັງຫຼາຍຈຶ່ງເສື່ອມໂຊມລົງ. ຊາຕານຍັງສືບຕໍ່ບິດເບືອນຄຳສອນຂອງພຣະຄຳພີ ແລະ ທຳນຽມປະຕິບັດເຊິ່ງເປັນເຫດໃຫ້ຄົນນັບລ້ານຕ້ອງພິນາດນັ້ນໄດ້ຢັ່ງຮາກລົງເລິກ. ຄຣິສຕະຈັກທັງສະໜັບສະໜູນ ທັງປົກປ້ອງທຳນຽມເຫຼົ່ານີ້ແທນທີ່ຈະຕໍ່ສູ້ເພື່ອ “ຄວາມເຊື່ອເຊິ່ງຄັ້ງໜຶ່ງພຣະເຈົ້າຊົງມອບໄວ້ແກ່ຊາວບໍຣິສຸດ.” (ຢູດາ 1:3 ດັດແປງຈາກ TKJV). ຫຼັກທໍາທີ່ພວກນັກປະຕິຮູບໄດ້ທຸ້ມເທກຳລັງ ແລະ ຍອມທົນທຸກທໍລະມານເພື່ອສະໜັບສະໜູນນັ້ນ ຈຶ່ງເສື່ອມລົງແບບນີ້ແຫຼະ. {GC 298.2}
