---
chapter:
  number: 5
  title:
    lo: ຈອນ ໄວຄຼິບ
    en: John Wycliffe
---

## {GC 79.1}

### ເຖິງເວລາແປພຣະຄຳພີ

ກ່ອນສະໄໝການປະຕິຮູບສາສະໜາຄັ້ງໃຫຍ່ໃນສະຕະວັດທີ 16 ມີສໍາເນົາພຣະຄຳພີຈໍານວນໜ້ອຍທີ່ສຸດ ແຕ່ພຣະເຈົ້າບໍ່ຍອມປ່ອຍໃຫ້ພຣະຄຳຂອງພຣະອົງຖືກທຳລາຍຢ່າງສິ້ນເຊີງ. ຄວາມຈິງໃນພຣະຄຳພີຈະຕ້ອງບໍ່ຖືກປິດບັງໄວ້ຕະຫຼອດໄປ. ພຣະອົງສາມາດປົດປ່ອຍພຣະຄຳແຫ່ງຊີວິດໄດ້ຢ່າງງ່າຍດາຍ ເໝືອນທີ່ພຣະອົງເຄີຍເປີດປະຕູຄຸກ ເພື່ອໃຫ້ຜູ້ຮັບໃຊ້ຂອງພຣະອົງເປັນອິດສະຫຼະ. ພຣະວິນຍານຂອງພຣະເຈົ້າຊົງດົນໃຈຄົນໃນປະເທດຕ່າງໆທົ່ວເອີຣົບໃຫ້ຄົ້ນຫາຄວາມຈິງ ເໝືອນຄົນທີ່ຂຸດຄົ້ນຫາຊັບສົມບັດທີ່ເຊື່ອງໄວ້. ພຣະເຈົ້າຊົງນຳຄົນເຫຼົ່ານີ້ໃຫ້ອ່ານພຣະຄຳພີ ພວກເຂົາຈຶ່ງສຶກສາຄົນຄວ້າຖ້ອຍຄຳອັນສັກສິດດ້ວຍໃຈຈົດໃຈຈໍ່. ພວກເຂົາຍິນດີຮັບເອົາແສງສະຫວ່າງແຫ່ງຄວາມຈິງ ບໍ່ວ່າຈະຕ້ອງແລກດ້ວຍສິ່ງໃດກໍຕາມ. ເຖິງແມ່ນວ່າ ຄົນເຫຼົ່ານີ້ບໍ່ເຂົ້າໃຈທຸກປະເດັນຢ່າງແຈ່ມແຈ້ງ ແຕ່ກໍສາມາດເຂົ້າໃຈຄວາມຈິງຫຼາຍຢ່າງທີ່ຖືກປິດບັງໄວ້ມາແສນນານ. ໃນຖານະຜູ້ປະກາດທີ່ສະຫວັນສົ່ງມາ ພວກເຂົາອອກໄປທໍາລາຍໂສ້ແຫ່ງຄວາມເທັດ ແລະ ຄວາມງົມງວາຍ, ແລະຮຽກຮ້ອງໃຫ້ຄົນທີ່ເຄີຍຖືກຄອບງໍາ ໃຫ້ລຸກຂຶ້ນຢືນຢັນເຖິງເສລີພາບຂອງຕົນ. {GC 79.1}

## {GC 79.2}

ນອກຈາກທ່າມກາງຊາວໂວດົວແລ້ວ ເປັນເວລາຫຼາຍຍຸກຫຼາຍສະໄໝທີ່ ພຣະຄໍາຂອງພຣະເຈົ້າ ຖືກຈຳກັດໄວ້ໃນພາສາ ທີ່ມີແຕ່ຜູ້ທີ່ມີການສຶກສາເທົ່ານັ້ນ ເຂົ້າໃຈໄດ້; ເຖິງເວລາແລ້ວທີ່ພຣະຄຳຂອງພຣະເຈົ້າຈະຖືກແປ ເພື່ອໃຫ້ຄົນໃນດິນແດນຕ່າງໆໄດ້ອ່ານໃນພາສາຂອງຕົນ. ຍາມທ່ຽງຄືນແຫ່ງສະໄໝຍຸກມືດໄດ້ຜ່ານໄປແລ້ວ ຊົ່ວໂມງແຫ່ງຄວາມມືດມົນກຳລັງເລືອນລາງຈາງຫາຍໄປ ແລະ ສັນຍະລັກແຫ່ງຮຸ່ງອາລຸນທີ່ກໍາລັງຈະມາເຖິງ ປາກົດຂຶ້ນໃນຫຼາຍປະເທດ {GC 79.2}

## {GC 80.1}

### ດາວຮຸ່ງອາລຸນແຫ່ງການປະຕິຮູບສາສະໜາຄັ້ງໃຫຍ່

ໃນສະຕະວັດທີ 14 “ດາວຮຸ່ງອາລຸນແຫ່ງການປະຕິຮູບສາສະໜາຄັ້ງໃຫຍ່” ໄດ້ປາກົດຂຶ້ນຢູ່ປະເທດອັງກິດ ກໍຄືທ່ານຈອນ ໄວຄຼິບ (John Wycliffe). ເພິ່ນເປັນກະບອກສຽງໃນການປະຕິຮູບບໍ່ພຽງແຕ່ສຳລັບປະເທດອັງກິດເທົ່ານັ້ນ ແຕ່ສຳລັບທຸກປະເທດທົ່ວເີອຣົບ. ການຄັດຄ້ານຕໍ່ຄຣິສຕະຈັກໂຣມທີ່ເພິ່ນມີໂອກາດປະກາດຢູ່ນັ້ນ ຈະບໍ່ມີວັນຖືກປິດໃຫ້ງຽບອີກຕໍ່ໄປ. ການຄັດຄ້ານຄັ້ງນັ້ນໄດ້ເປີດການຕໍ່ສູ້ ເຊິ່ງສົ່ງຜົນໃຫ້ເກີດການປົດປ່ອຍໃນລະດັບບຸກຄົນ, ຄຣິສຕະຈັກ ແລະ ລະດັບປະເທດ. {GC 80.1}

## {GC 80.2}

ທ່ານໄວຄຼິບໄດ້ຮັບການສຶກສາສູງ ແລະ ເພິ່ນຖືວ່າການຢຳເກງພຣະເຈົ້າເປັນຈຸດເລີ່ມຕົ້ນແຫ່ງປັນຍາ. ຕອນຮຽນຢູ່ລະດັບວິທະຍາໄລ ເພິ່ນມີຊື່ສຽງໃນດ້ານຄວາມເຊື່ອສັດທາທີ່ແຮງກ້າ, ພ້ອມທັງຄວາມສາມາດຫຼາກຫຼາຍທີ່ໂດດເດັ່ນ ແລະ ເປັນນັກວິຊາການທີ່ຮອບດ້ານ. ດ້ວຍຄວາມຫິວກະຫາຍໃນຄວາມຮູ້ ເພິ່ນໄດ້ພະຍາຍາມທຳຄວາມເຂົ້າໃຈກັບທຸກສາຂາວິຊາ. ເພິ່ນໄດ້ສຶກສາປັດຊະຍາຂອງພວກນັກວິຊາການ, ມະຕິຕ່າງໆຂອງສະພາຄຣິສຕະຈັກ ແລະ ກົດໝາຍຝ່າຍການປົກຄອງ ໂດຍສະເພາະທີ່ກ່ຽວຂ້ອງກັບປະເທດຂອງເພິ່ນເອງ. ພື້ນຖານການສຶກສາອັນລໍ້າຄ່າເຫຼົ່ານີ້ ໄດ້ປາກົດໃຫ້ເຫັນຢ່າງຊັດເຈນໃນວຽກງານຂອງເພິ່ນໃນໄລຍະຕໍ່ມາ. ການເຂົ້າໃຈຢ່າງຖີ່ຖ້ວນເຖິງຫຼັກປັດຊະຍາໃນຍຸກສະໄໝຂອງເພິ່ນ ຊ່ວຍໃຫ້ເພິ່ນສາມາດເປີດເຜີຍຂໍ້ຜິດພາດຂອງປັດຊະຍາດັ່ງກ່າວ, ແລະດ້ວຍການສຶກສາກົດໝາຍຂອງຊາດ ແລະ ກົດລະບຽບຂອງຄຣິສຕະຈັກ ເພິ່ນພ້ອມທີ່ຈະມີສ່ວນໃນການຕໍ່ສູ້ຄັ້ງໃຫຍ່ ເພື່ອສິດເສລີພາບທາງດ້ານຝ່າຍພົນລະເມືອງ ແລະ ສາສະໜາ. ນອກຈາກທີ່ເພິ່ນສາມາດນຳໃຊ້ພຣະຄຳຂອງພຣະເຈົ້າເປັນອາວຸດໃນການຕໍ່ສູ້ ເພິ່ນກໍຍັງເຂົ້າໃຈຫຼັກວິຊາຂອງສະຖາບັນການສຶກສາ ແລະ ຮູ້ກົນລະຍຸດຕ່າງໆຂອງພວກນັກວິຊາການ. ໄວຄຼິບເປັນຄົນສະຫຼາດ ແລະ ມີຄວາມຮອບຮູ້ ຈົນເປັນທີ່ເຄົາລົບຕໍ່ທັງຜູ້ເປັນມິດ ແລະ ຜູ້ເປັນສັດຕູ. ພັກພວກຂອງເພິ່ນພໍໃຈທີ່ນັກຕໍ່ສູ້ຂອງພວກເຂົາ ມີຄວາມໂດດເດັ່ນທີ່ສຸດທ່າມກາງປັນຍາຊົນລະດັບຊາດ ສ່ວນສັດຕູຂອງເພິ່ນກໍບໍ່ສາມາດໝິ່ນປະໝາດການປະຕິຮູບສາສະໜາ ດ້ວຍການອ້າງວ່າ ຜູ້ນຳການປະຕິຮູບນັ້ນ ເປັນຄົນໂງ່ຈ້າ ຫຼື ເປັນຄົນຫົວອ່ອນ. {GC 80.2}

## {GC 80.3}

ເມື່ອທ່ານໄວຄຼິບຍັງຮຽນຢູ່ວິທາຍະໄລເພິ່ນເລີ່ມສຶກສາພຣະຄຳພີ. ໃນສະໄໝນັ້ນ ພຣະຄຳພີມີແຕ່ໃນພາສາດັ້ງເດີມ ແລະ ມີແຕ່ນັກວິຊາການເທົ່ານັ້ນທີ່ສາມາດເຂົ້າເຖິງແຫຼ່ງຄວາມຈິງ ເຊິ່ງຖືກປິດບັງໄວ້ຈາກຄົນຊົນຊັ້ນທີ່ໄຮ້ການສຶກສາ. ດ້ວຍເຫດນີ້ ຈຶ່ງເປັນການປູທາງໃຫ້ໄວຄຼິບເຮັດພາລະກິດການປະຕິຮູບໃນອະນາຄົດ. ກ່ອນໜ້ານັ້ນເຄີຍມີນັກວິຊາການສຶກສາພຣະຄໍາຂອງພຣະເຈົ້າ ແລະ ໄດ້ຄົ້ນພົບຄວາມຈິງອັນຍິ່ງໃຫຍ່ ເຖິງພຣະຄຸນທີ່ພຣະອົງປະທານມາ ໂດຍບໍ່ຄິດມູນຄ່າ. ພວກເຂົາໄດ້ເຜີຍແຜ່ເລື່ອງຄວາມຈິງນີ້ໃນຄຳສອນຂອງຕົນ ແລະ ໄດ້ນໍາຄົນອື່ນໃຫ້ຫັນມາຫາພຣະຄໍາແຫ່ງຊີວິດ. {GC 80.3}

## {GC 81.1}

ເມື່ອທ່ານໄວຄຼິບເລີ່ມສົນໃຈໃນການສຶກສາພຣະຄໍາພີ ເພິ່ນໄຕ່ຕອງຢ່າງລະອຽດຖີ່ຖ້ວນ ແບບດຽວກັນທີ່ຊ່ວຍໃຫ້ເພິ່ນມີຄວາມຊໍານານໃນຫຼັກວິຊາການຕ່າງໆ. ກ່ອນໜ້ານີ້ ເພິ່ນຮູ້ສຶກວ່າຊີວິດຂາດບາງສິ່ງບາງຢາງທີ່ສຳຄັນ ເຊິ່ງການສຶກສາດ້ານວິຊາການ ແລະ ຫຼັກຄໍາສອນຂອງຄຣິສຕະຈັກບໍ່ສາມາດຕອບສະໜອງໄດ້. ແຕ່ເພິ່ນພົບວ່າ ພຣະຄໍາຂອງພຣະເຈົ້າໃຫ້ຄຳຕອບຢ່າງຈະແຈ້ງ ເຊິ່ງເພິ່ນບໍ່ເຄີຍພົບຢູ່ໃນສິ່ງອື່ນມາກ່ອນ ກໍຄືແຜນການແຫ່ງຄວາມລອດ ແລະ ພຣະຄຣິສໃນຖານະຜູ້ແກ້ຕ່າງໃຫ້ມະນຸດພຽງຜູ້ດຽວ. ໄວຄຼິບຈຶ່ງອຸທິດຕົວເອງໃນການຮັບໃຊ້ພຣະຄຣິສ ແລະ ຕັ້ງໃຈທີ່ຈະປະກາດຄວາມຈິງທີ່ເພິ່ນໄດ້ຄົ້ນພົບ. {GC 81.1}

## {GC 81.2}

ທ່ານໄວຄຼິບກໍເໝືອນກັບນັກປະຕິຮູບລຸ້ນຫຼັງ ທີ່ເລີ່ມພາລະກິດຂອງຕົນ ໂດຍບໍ່ໄດ້ເຫັນລ່ວງໜ້າວ່າ ມັນຈະນຳໄປສູ່ສິ່ງໃດ. ເພິ່ນບໍ່ໄດ້ຕັ້ງຕົວຕໍ່ຕ້ານກັບຄຣິສຕະຈັກໂຣມ ແຕ່ການອຸທິດຕົວເພື່ອຄວາມຈິງໄດ້ນຳເພິ່ນໃຫ້ຂັດແຍ້ງກັບຄວາມເທັດຢ່າງຫຼີກລ້ຽງບໍ່ໄດ້. ຍິ່ງເພິ່ນມອງເຫັນຄຳສອນທຽມເທັດຂອງລະບອບສັນຕະປາປາເທົ່າໃດ ເພິ່ນກໍນໍາສະເໜີຫຼັກຄຳສອນໃນພຣະຄຳພີດ້ວຍໃຈຮ້ອນຮົນຫຼາຍຍິ່ງຂຶ້ນເທົ່ານັ້ນ. ເພິ່ນເຫັນວ່າຄຣິສຕະຈັກໂຣມໄດ້ປະຖິ້ມພຣະຄຳຂອງພຣະເຈົ້າ ເພື່ອຮັບເອົາທຳນຽມປະເພນີຂອງມະນຸດ ເພິ່ນຈຶ່ງກ່າວໂທດພວກບາດຫຼວງຢ່າງກ້າຫານທີ່ປິດບັງພຣະຄຳພີ ພ້ອມທັງຮຽກຮ້ອງຕ້ອງການໃຫ້ພວກເຂົາຄືນພຣະຄຳພີແກ່ປະຊາຊົນ ແລະ ໃຫ້ພຣະຄຳພີມີອຳນາດໃນຄຣິສຕະຈັກອີກ. ໄວຄຼິບເປັນອາຈານທີ່ຫ້າວຫັນ ແລະ ມີຄວາມສາມາດ ທັງເປັນນັກເທດທີ່ມີສິລະປະໃນການເວົ້າ, ສ່ວນຊີວິດປະຈຳວັນຂອງເພິ່ນກໍສະທ້ອນໃຫ້ເຫັນເຖິງຄວາມຈິງທີ່ເພິ່ນເທດສະໜາ. ຄົນທົ່ວໄປວາງໃຈ ແລະ ນັບຖືເພິ່ນໃນຖານະທີ່ເພິ່ນມີຄວາມຮູ້ໃນພຣະຄໍາພີຢ່າງດີ, ສອນດ້ວຍເຫດຜົນ, ມີຊີວິດທີ່ບໍຣິສຸດ, ມີຄວາມກ້າຫານທີ່ບໍ່ທໍ້ຖອຍ ແລະ ມີຄວາມຊື່ສັດສຸດຈະຣິດທີ່ໝັ້ນຄົງແນ່ວແນ່. ຫຼາຍຄົນບໍ່ພໍໃຈກັບຄວາມເຊື່ອຖືເດີມຂອງຕົນ ເມື່ອພວກເຂົາເຫັນຄວາມໄຮ້ສິນລະທໍາທີ່ປາກົດຂຶ້ນໃນຄຣິສຕະຈັກໂຣມ ພວກເຂົາຈຶ່ງຮັບເອົາຄວາມຈິງທີ່ໄວຄຼິບສອນດ້ວຍຄວາມຊົມຊື່ນຍິນດີ ທີ່ບໍ່ສາມາດປິດບັງໄວ້ໄດ້; ແຕ່ພວກຜູ້ນຳຝ່າຍສັນຕະປາປາໂກດຮ້າຍ ເມື່ອຮູ້ວ່ານັກປະຕິຮູບຄົນນີ້ ກຳລັງມີອິດທິພົນຫຼາຍກວ່າພວກເຂົາ. {GC 81.2}

## {GC 82.1}

### ຄວາມຊົ່ວທີ່ຕ້ອງຕໍ່ຕ້ານ

ໄວຄຼິບມີທັກສະອັນຫຼັກແຫຼມໃນການສັງເກດຄວາມເທັດ; ເພິ່ນຕໍ່ຕ້ານນະໂຍບາຍຕ່າງໆຂອງຄຣິສຕະຈັກໂຣມ ທີ່ໃຊ້ອຳນາດຢ່າງເກີນຄວນໂດຍປາສະຈາກຄວາມຢ້ານກົວ. ໃນລະຫວ່າງທີ່ຮັບໜ້າທີ່ເປັນສາສະໜາຈານປະຈຳພຣະຣາຊາ ເພິ່ນຢືນຢັນຕໍ່ສູ້ກັບນະໂຍບາຍຂອງສັນຕະປາປາ ທີ່ໃຫ້ກະສັດອັງກິດເສຍຄ່າບັນນາການ ໂດຍສະແດງໃຫ້ເຫັນວ່າຈຸດຢືນຂອງສັນຕະປາປາ ທີ່ອ້າງວ່າມີອຳນາດເໜືອບັນດາກະສັດທັງຫຼາຍໃນໂລກນັ້ນ ບໍ່ສົມເຫດສົມຜົນ ແລະ ຂັດຕໍ່ພຣະຄໍາພີ. ຂໍ້ຮຽກຮ້ອງຂອງສັນຕະປາປາສ້າງຄວາມຂຸ່ນເຄືອງອັນໃຫຍ່ຫຼວງໃຫ້ແກ່ຄົນທັງຫຼາຍ ດັ່ງນັ້ນຄຳສອນຂອງໄວຄຼິບຈຶ່ງມີອິດທິພົນຕໍ່ຄວາມຄິດຂອງຄົນຊັ້ນປັນຍາຊົນໃນຊາດ. ກະສັດພ້ອມດ້ວຍພວກຂ້າຣາຊການໄດ້ຮ່ວມມືກັນເພື່ອປະຕິເສດການແອບອ້າງອຳນາດການປົກຄອງຂອງສັນຕະປາປາ ແລະ ການຖວາຍຄ່າບັນນາການໃຫ້ເພິ່ນ. ດ້ວຍເຫດນີ້ ອຳນາດຂອງສັນຕະປາປາຈຶ່ງຖືກບັນທອນລົງຢ່າງໜັກໜ່ວງໃນປະເທດອັງກິດ. {GC 82.1}

## {GC 82.2}

ຄວາມຊົ່ວອີກເລື່ອງໜຶ່ງທີ່ນັກປະຕິຮູບຜູ້ນີ້ດໍາເນີນການຕໍ່ສູ້ຢ່າງເດັດດ່ຽວເປັນເວລາຍາວນານນັ້ນ ຄືຄະນະຕ່າງໆຂອງພຣະກາໂຕລິກ. ພວກພຣະກາໂຕລິກເຫຼົ່ານີ້ ເໝືອນຝູງຕັກກະແຕນ ທີ່ກະຈັດກະຈາຍຢູ່ທົ່ວປະເທດອັງກິດ ແລະ ເປັນຮອຍດ່າງໃນຄວາມຈະເລີນຮຸ່ງເຮືອງຂອງປະເທດຊາດ. ບໍ່ວ່າຈະເປັນເລື່ອງຄວາມຂະຫຍັນໝັ່ນພຽນ, ການສຶກສາ ຫຼື ສິນລະທຳ ທັງໝົດນີ້ລ້ວນແຕ່ໄດ້ຮັບອິດທິພົນຢ່າງຮຸນແຮງຈາກການເຄື່ອນໄຫວຂອງພວກເຂົາ. ການຢູ່ລ້າ ແລະ ການທ່ຽວຂໍທານຂອງພວກພຣະກາໂຕລິກ ບໍ່ພຽງແຕ່ເປັນການສິ້ນເປືອງຊັບສິນຂອງປະຊາຊົນທີ່ໜັກໜາເທົ່ານັ້ນ ແຕ່ເປັນເຫດໃຫ້ຄົນດູຖູກວຽກງານທີ່ເປັນປະໂຫຍດອີກດ້ວຍ, ຄົນໜຸ່ມສາວຈຶ່ງຂາດສິນລະທໍາຈົນເສຍຄົນ. ຫຼາຍຄົນຖືກພຣະກາໂຕລິກຊັກຈູງໃຫ້ເຂົ້າສໍານັກຄຸນພໍ່ຄຸນແມ່ ເພື່ອອຸທິດຊີວິດໃຫ້ກັບການບວດໃນຖານະບາດຫຼວງ ຫຼື ແມ່ຊີ ໂດຍບໍ່ໄດ້ຮັບການເຫັນດີຍິນຍອມຂອງຜູ້ປົກຄອງ; ຊ້ຳບໍ່ໜຳ ກໍຍັງບໍ່ໄດ້ແຈ້ງໃຫ້ພໍ່ແມ່ຮັບຊາບ ແຕ່ກັບລັກບວດແມ່ນວ່າຖືກພໍ່ແມ່ຫ້າມປາມໄວ້ກໍຕາມ. ມີນັກຂຽນຂອງຄຣິສຕະຈັກໂຣມໃນຍຸກທຳອິດໄດ້ອ້າງວ່າ ການບວດເປັນໜ້າທີ່ທີ່ສຳຄັນກວ່າຄວາມຮັກ ແລະ ຄວາມກະຕັນຍູທີ່ລູກຄວນມີຕໍ່ບິດາມານດາ ໂດຍກ່າວວ່າ: “ຖ້າຫາກພໍ່ຄີງໆຈະນອນຮ້ອງໄຫ້ ແລະ ຄໍ່າຄວນຕໍ່ໜ້າປະຕູ ແລະ ແມ່ຂອງເຈົ້າຈະເຜີຍກາຍທີ່ໃຫ້ກຳເນີດເຈົ້າ ແລະ ເປີດເອິກທີ່ລ້ຽງເຈົ້າມາ ກໍໃຫ້ເຈົ້າຢຽບຢໍ້າພວກເຂົາລົງໃຕ້ຕີນ ແລະ ກ້າວເດີນກົງຕໍ່ໄປສູ່ພຣະຄຣິສ.” ຕໍ່ມາມາຕິນ ລູເທີເອີ້ນຄຳສອນນີ້ວ່າ, “ຄວາມປ່າເຖື່ອນທີ່ຂາດມະນຸດສະທຳ ເພາະມີລັກສະນະເໝືອນໝາປ່າ ແລະ ຜະເດັດການຫຼາຍກວ່າທີ່ຈະມີລັກສະນະຂອງຄຣິສຕຽນ ແລະ ມະນຸດ.” ເພາະເຫດນີ້ລູກຈຶ່ງມີໃຈແຂງກະດ້າງໃສ່ພໍ່ແມ່.[^1] ດັ່ງນັ້ນ ບັນດາຜູ້ນຳຝ່າຍສັນຕະປາປາ ຈຶ່ງຍົກເອົາທຳນຽມຂອງມະນຸດໄວ້ເໜືອກົດບັນຍັດຂອງພຣະເຈົ້າ ເໝືອນທີ່ພວກຟາຣິຊາຍໃນສະໄໝພຣະເຢຊູໄດ້ກະທໍາ. ດ້ວຍເຫດນີ້ຈຶ່ງເຮັດໃຫ້ມີຄອບຄົວແຕກແຍກ ແລະ ພໍ່ແມ່ຖືກຕັດຂາດຈາກລູກໆ. {GC 82.2}

[^1]: ຊີວິດຂອງລູເທີ, ໜ້າ 70, 69 ຂຽນໂດຍບານັສ ເຊຍ—Barnas Sears.

## {GC 83.1}

ແມ່ນແຕ່ນັກສຶກສາໃນມະຫາວິທະຍາໄລຕ່າງໆ ກໍຍັງຫຼົງກົນລວງຂອງພວກບາດຫຼວງ ແລະ ຖືກຊັກຈູງໃຫ້ບວດ. ພາຍຫຼັງ ມີຫຼາຍຄົນກິນແໜງທີ່ໄດ້ບວດ ເພາະເຫັນວ່າເປັນຮອຍບາບໃນຊີວິດ ແລະ ເປັນເຫດນໍາຄວາມເສຍໃຈມາສູ່ພໍ່ແມ່ຂອງຕົນ, ແຕ່ເມື່ອພວກເຂົາຕິດກັບດັກໄປແລ້ວ ກໍເປັນໄປບໍ່ໄດ້ທີ່ຈະຫຼຸດອອກໃຫ້ເປັນອິດສະຫຼະໄດ້ເລີຍ. ພໍ່ແມ່ຫຼາຍຄົນຢ້ານອິດທິພົນຂອງພວກບາດຫຼວງ ຈຶ່ງບໍ່ຍອມສົ່ງລູກຊາຍໄປຮຽນຢູ່ມະຫາວິທະຍາໄລ. ຈຳນວນນັກສຶກສາໃນສະຖາບັນການສຶກສາທີ່ສຳຄັນຕ່າງໆ ຫຼຸດໜ້ອຍຖອຍລົງຫຼາຍຢ່າງເຫັນໄດ້ຊັດເຈນ ຈົນສະຖາບັນເຫຼົ່ານັ້ນງຽບເຫງົາ ແລະ ຄົນໃນສັງຄົນກໍຂາດຄວາມຮູ້. {GC 83.1}

## {GC 83.2}

ສັນຕະປາປາໄດ້ມອບອຳນາດໃຫ້ພວກບາດຫຼວງເຫຼົ່ານີ້ຟັງຄຳສາລະພາບບາບ ແລະ ຍົກໂທດໃຫ້ຜູ້ຄົນ. ການກະທໍາເຊັ່ນນີ້ກາຍເປັນຕົ້ນຕໍຂອງຄວາມຊົ່ວຊ້າທີ່ຮ້າຍແຮງ. ພວກພຣະກາໂຕລິກໝາຍໝັ້ນປັ້ນມືເພື່ອກອບໂກຍເງິນຄຳເພີ່ມຂຶ້ນ ຈຶ່ງພ້ອມໃຫ້ອະໄພຄວາມຜິດບາບຂອງອາດຊະຍາກອນທຸກຮູບແບບ. ຜົນທີ່ຕາມມາ ກໍຄືຄວາມຊົ່ວຊ້າອັນຮ້າຍແຮງທີ່ສຸດໄດ້ເພີ່ມທະວີຄູນຢ່າງໄວວາ. ສ່ວນຄົນປ່ວຍໂຊ ແລະ ຄົນຍາກຈົນ ກໍຖືກປະຖິ້ມໃຫ້ທົນທຸກທໍລະມານຕໍ່ໄປ ໃນຂະນະດຽວກັນ ຂອງທີ່ບໍລິຈາກມາເພື່ອບັນເທົາທຸກ ກໍເຂົ້າກະເປົາຂອງພວກບາດຫຼວງ ຜູ້ທີ່ຂົ່ມຂູ່ໃຫ້ປະຊາຊົນບໍລິຈາກເງິນເຂົ້າຄະນະນັກບວດຂອງຕົນ ແລະ ປະນາມຄົນທີ່ບໍ່ບໍລິຈາກວ່າ ເປັນຜູ້ທີ່ຂາດຄວາມເຊື່ອສັດທາໃນພຣະເຈົ້າ. ເຖິງແມ່ນວ່າພວກບາດຫຼວງອ້າງວ່າຕົນບໍ່ຫຍຸ້ງກ່ຽວກັບເງິນຄຳກຳແກ້ວ ແຕ່ຄວາມຮັ່ງມີຂອງພວກເຂົາເພີ່ມຂຶ້ນຕະຫຼອດເວລາ, ຕຶກອາຄານຂອງສຳນັກບາດຫຼວງທີ່ອະລັງການ ແລະ ໂຕະອາຫານທີ່ຫຼູຫຼາຂອງພວກເຂົາ ຍິ່ງເຮັດໃຫ້ເຫັນຄວາມຍາກຈົນຂອງຊາດບ້ານເມືອງທີ່ນັບມື້ທະວີຍິ່ງຂຶ້ນ. ໃນຂະນະທີ່ພວກບາດຫຼວງໃຊ້ຊີວິດຢ່າງຟຸມເຟືອຍ ແລະ ອິ່ມໜຳສຳລານ ພວກເຂົາສົ່ງຄົນຂາດຄວາມຮູ້ໄປສອນປະຊາຊົນຜູ້ສາມາດເວົ້ານິທານຫຼອກເດັກ, ຕຳນານ ແລະ ເລື່ອງຕະຫຼົກຕ່າງໆ ເພື່ອໃຫ້ປະຊາຊົນເພີດເພີນ ຈົນເຮັດໃຫ້ພວກເຂົາຍິ່ງຫຼົງໄຫຼຕາມກົນອຸບາຍຂອງພວກບາດຫຼວງຢ່າງສິ້ນເຊີງ. ພວກພຣະກາໂຕລິກສືບຕໍ່ຄອບງໍາຝູງຊົນທີ່ງົມງວາຍນີ້ ແລະ ຊັກຈູງພວກເຂົາໃຫ້ເຊື່ອວ່າ ໜ້າທີ່ທາງສາສະໜາທັງໝົດແມ່ນໃຫ້ຍອມຮັບວ່າ ສັນຕະປາປາມີອຳນາດສູງສຸດ, ໃຫ້ບູຊາພວກນັກບຸນທີ່ລ່ວງລັບໄປແລ້ວ ແລະ ຖວາຍບໍລິຈາກໃຫ້ແກ່ພວກບາດຫຼວງ, ໂດຍຖືວ່າການກະທໍາເຊັ່ນນີ້ ກໍພຽງພໍທີ່ຈະຮັບຮອງວ່າ ພວກເຂົາຈະໄດ້ຂຶ້ນສະຫວັນ. {GC 83.2}

## {GC 84.1}

ມີປັນຍາຊົນທີ່ມີສິນທຳຫຼາຍຄົນ ພະຍາຍາມປະຕິຮູບຄະນະຕ່າງໆຂອງພວກນັກບວດໂດຍບໍ່ເກີດຜົນ, ແຕ່ໄວຄຼິບເລັງໂຈມຕີທີ່ຮາກເຫງົ້າຕົ້ນຕໍຂອງຄວາມຊົ່ວ ດ້ວຍຄວາມເຂົ້າໃຈບັນຫາທີ່ເລິກເຊິ່ງກວ່າ. ເພິ່ນປະກາດວ່າ ແມ່ນລະບົບຄະນະນັກບວດເອງທີ່ຜິດ ແລະ ສົມຄວນຖືກຍົກເລີກ ເຊິ່ງເປັນການເປີດປະເດັນໃຫ້ເກີດການໂອ້ລົມສົນທະນາເຖິງເລື່ອງນີ້. ເມື່ອພວກບາດຫຼວງເດີນທາງໄປທົ່ວປະເທດແຕ່ເໜືອຮອດໃຕ້ ເພື່ອຈໍາໜ່າຍໃບລ້າງບາບ ຫຼາຍຄົນເກີດມີຄວາມສົງໄສເຖິງຄວາມເປັນໄປໄດ້ ທີ່ຈະຊື້ການໃຫ້ອະໄພບາບດ້ວຍເງິນໄດ້ຈິງຫຼື. ພວກເຂົາສົງໄສວ່າ ຄວນຈະໄປຂໍການໃຫ້ອະໄພຈາກພຣະເຈົ້າ ຫຼືວ່າຄວນຈະໄປຫາສັນຕະປາປາຕາມເຄີຍ. ມີຄົນຈຳນວນບໍ່ໜ້ອຍຮູ້ສຶກຕົກໃຈຕໍ່ຄວາມໂລບຂອງພວກພຣະກາໂຕລິກ ທີ່ມີທ່າທີບໍ່ຮູ້ຈັກອິ່ມຈັກພໍ. ພວກເຂົາກ່າວວ່າ “ບັນດາພຣະກາໂຕລິກ ແລະ ພວກບາດຫຼວງຂອງຄຣິສຕະຈັກໂຣມກຳລັງກັດກິນພວກເຮົາ ເໝືອນດັ່ງມະເຮັງຮ້າຍ. ຖ້າພຣະເຈົ້າບໍ່ກອບກູ້ພວກເຮົາ ປະຊາຊົນຈະພິນາດຢ່າງແນ່ນອນ.”[^2] ເພື່ອປິດບັງຄວາມໂລບມາກໂລພາຂອງຕົນ ພວກພຣະກາໂຕລິກເຫຼົ່ານີ້ອ້າງວ່າ ພວກເຂົາພຽງແຕ່ເຮັດຕາມແບບຢ່າງຂອງພຣະຜູ້ຊ່ວຍໃຫ້ລອດ ໂດຍການຢືນຢັນວ່າ ພຣະເຢຊູ ແລະ ພວກສາວົກຂອງພຣະອົງໄດ້ຮັບການອຸປະຖຳຄ້ຳຊູ ຈາກການໃຫ້ບຸນສຸນທານຂອງປະຊາຊົນ. ແຕ່ການອ້າງເຊັ່ນນີ້ເຮັດໃຫ້ເກີດຄວາມເສຍຫາຍແກ່ພວກເຂົາເອງ ເພາະເປັນເຫດໃຫ້ຫຼາຍຄົນຫັນມາອ່ານພຣະຄໍາພີ ເພື່ອສຶກສາຫາຄວາມຈິງດ້ວຍຕົວເອງ ເຊິ່ງເປັນເລື່ອງທີ່ຄຣິສຕະຈັກໂຣມບໍ່ປາຖະໜາທີ່ສຸດ. ມີຫຼາຍຄົນຫັນໄປໃສ່ໃຈໃນພຣະຄຳພີອັນເປັນແຫຼ່ງຄວາມຈິງ ເຊິ່ງ ຄຣິສຕະຈັກໂຣມມີເປົ້າໝາຍທີ່ຈະປິດບັງຄວາມຈິງເຫຼົ່ານັ້ນ. {GC 84.1}

[^2]: ໂດບິນເຍ, ເຫຼັ້ມ 17, ບົດ 7.

## {GC 84.2}

### ໄວຄຼິບເລີ່ມຂຽນ

ໄວຄຼິບເລີ່ມຂຽນ ແລະ ເຜີຍແຜ່ບົດຄວາມຕໍ່ຕ້ານພວກພຣະກາໂຕລິກ ບໍ່ແມ່ນເພື່ອຜິດຖຽງກັບພວກເຂົາ ແຕ່ເພື່ອໃຫ້ປະຊາຊົນເອົາໃຈໃສ່ຕໍ່ຫຼັກຄຳສອນຂອງພຣະຄຳພີ ແລະ ໃສ່ໃຈຕໍ່ພຣະເຈົ້າຜູ້ຊົງດົນບັນດານໃຫ້ມີການຂຽນພຣະຄຳພີຂຶ້ນ. ເພິ່ນປະກາດວ່າ ສັນຕະປາປາບໍ່ມີອຳນາດໃນການໃຫ້ອະໄພບາບ ຫຼື ການຕັດຊື່ຄົນອອກຈາກຄຣິສຕະຈັກຫຼາຍກວ່າບາດຫຼວງທົ່ວໄປ. ນອກຈາກນີ້ກໍສອນວ່າ ບໍ່ສາມາດຕັດຊື່ຄວາມເປັນສະມາຊິກຂອງຜູ້ໃດອອກໄດ້ຢ່າງແທ້ຈິງ ນອກເສຍຈາກບຸກຄົນດັ່ງກ່າວໄດ້ນໍາການພິພາກສາຂອງພຣະເຈົ້າມາສູ່ຕົນເອງ. ຄົງບໍ່ມີວິທີອື່ນທີ່ດີກວ່ານີ້ ທີ່ຈະລົ້ມໂຄງສ້າງລະບອບອຳນາດທີ່ຄອບງຳທັງຈິດວິນຍານ ແລະຊີວິດ ເຊິ່ງສັນຕະປາປາໄດ້ຕັ້ງຂຶ້ນໄວ້ ເພື່ອຄຸມຂັງຈິດວິນຍານ ແລະ ຮ່າງກາຍຂອງຄົນນັບລ້ານ. {GC 84.2}

## {GC 84.3}

ແລ້ວໄວຄຼິບຖືກເອີ້ນໃຫ້ປົກປ້ອງກະສັດອັງກິດ ຈາກການຖືກລະເມີດສິດທິໂດຍອຳນາດຂອງຄຣິສຕະຈັກໂຣມ. ເພິ່ນໄດ້ຮັບການແຕ່ງຕັ້ງໃຫ້ເປັນທູດຫຼວງ ແລະ ໄດ້ໄປປະຈຳການຢູ່ປະເທດເນເທີແລນເປັນເວລາສອງປີ ເພື່ອປະຊຸມຫາລືກັບຄະນະຂ້າຫຼວງຂອງສັນຕະປາປາ. ໃນຂະນະທີ່ດຳລົງຕຳແໜ່ງໃນປະເທດນີ້ ເພິ່ນຕ້ອງສື່ສານກັບບັນດາບາດຫຼວງຂອງຄຣິສຕະຈັກໂຣມຈາກປະເທດຝຣັ່ງ, ອີຕາລີ ແລະ ສະເປນ, ແລະກໍມີໂອກາດສັງເກດເຫັນເຫດການຕ່າງໆທີ່ຢູ່ເບື້ອງຫຼັງ ທັງໄດ້ຮັບຮູ້ຫຼາຍສິ່ງຫຼາຍຢ່າງເຊິ່ງບໍ່ສາມາດຮູ້ໄດ້ຕອນຢູ່ໃນປະເທດອັງກິດ. ເພິ່ນໄດ້ຮຽນຮູ້ຫຼາຍສິ່ງຫຼາຍຢ່າງ ທີ່ຈະຊ່ວຍເພິ່ນສຸມໃສ່ວຽກງານໃນອະນາຄົດ. ເພິ່ນສັງເກດເຫັນເຖິງທາດແທ້ ແລະ ອ່ານຈຸດມຸ່ງໝາຍຂອງບັນດາຕົວແທນຈາກຄຣິສຕະຈັກໂຣມ. ເມື່ອກັບໄປຍັງປະເທດອັງກິດ ທ່ານໄວຄຼິບເຜີຍແຜ່ຄຳສອນເດີມຂອງເພິ່ນຢ່າງກະຕືລືລົ້ນກວ່າເກົ່າ ໂດຍປະກາດວ່າ ຄວາມໂລບ, ຄວາມຫຍິ່ງ ແລະ ຄວາມຫຼອກລວງແມ່ນພຣະແຫ່ງຄຣິສຕະຈັກໂຣມ. {GC 84.3}

## {GC 85.1}

ໄວຄຼິບໄດ້ຂຽນໄວ້ໃນໃບປິວສະບັບໜຶ່ງ ກ່າວເຖິງສັນຕະປາປາກັບພວກລະດົມເກັບເງິນຂອງເພິ່ນວ່າ, “ພວກເຂົາດູດເອົາເງິນລ້ຽງຊີບຂອງຄົນຍາກຈົນອອກຈາກແຜ່ນດິນຂອງເຮົາ ແລະ ເກັບເອົາເງິນສະກຸນມາກ[^3]ຈາກພຣະຣາຊາຫຼາຍພັນຫຼຽນຕໍ່ປີ ເພື່ອພິທີທາງສາສະໜາ, ແຕ່ເປັນເງິນທີ່ຖືກສາບແຊ່ງ ເພາະວ່າພວກເຂົາຄິດວ່າ ຈະສາມາດໃຊ້ເງິນນີ້ ເພື່ອຊື້ພຣະພອນຂອງພຣະເຈົ້າໄດ້. ນອກຈາກນັ້ນ ກໍຍັງບັງຄັບໃຫ້ຊາວຄຣິສຕຽນທົ່ວທະວີບເອີຣົບເຫັນດີ ແລະ ສະໜັບສະໜູນຫຼັກຄຳສອນທີ່ບໍ່ຖືກຕ້ອງນີ້. ແນ່ນອນ ຖ້າປະເທດຂອງເຮົາມີພູເຂົາທອງຄຳທີ່ສູງໃຫຍ່ ແລະ ບໍ່ເຄີຍມີໃຜເອົາຄຳຂອງມັນໄປ ເວັ້ນເສຍແຕ່ພວກຝ່າຍສັນຕະປາປາຜູ້ທໍລະນົງທາງໂລກີກຸ່ມນີ້ເທົ່ານັ້ນ ໃນທີ່ສຸດພູເຂົາໜ່ວຍນີ້ຈະຖືກຂຸດໄປຈົນໝົດ ເພາະວ່າສັນຕະປາປາໄດ້ແຕ່ເອົາເງິນອອກໄປຈາກແຜ່ນດິນຂອງພວກເຮົາ ແລະ ບໍ່ເຄີຍຄືນຈັກເທື່ອ; ແຕ່ພຣະເຈົ້າຈະສາບແຊ່ງເພິ່ນ ຍ້ອນການຊື້ຂາຍຄວາມລອດນີ້ແຫຼະ.”[^4] {GC 85.1}

[^3]: ຫຼຽນມາກເປັນສະກຸນເງິນຊະນິດໜຶ່ງ

[^4]: ຊີວະປະຫວັດ ແລະ ການທົນທຸກຂອງ ຈ. ໄວຄຼິບ ໜ້າ 37, ຂຽນໂດຍຈອນ ລິວອິສ—John Lewis.

## {GC 85.2}

ບໍ່ດົນຫຼັງຈາກທີ່ກັບໄປປະເທດອັງກິດ ໄວຄຼິບໄດ້ຮັບການແຕ່ງຕັ້ງຈາກພຣະຣາຊາ ໃຫ້ເປັນອາຈານປະຈຳໂບດຢູ່ເມືອງລັດເຕີເວີດ (Lutterworth). ເລື່ອງນີ້ເປັນການຢືນຢັນວ່າ ຢ່າງໜ້ອຍພຣະຣາຊາບໍ່ໄດ້ເຄືອງໃຈຍ້ອນການເວົ້າກົງໄປກົງມາຂອງໄວຄຼິບ. ອິດທິພົນຂອງເພິ່ນມີສ່ວນໃນການໂນ້ມນ້າວມະຕິຂອງສະພາ ແລະ ຊ່ວຍຫຼໍ່ຫຼອມຄວາມເຊື່ອຂອງຄົນທັງຊາດ. {GC 85.2}

## {GC 85.3}

### ພຣະເຈົ້າຊົງປົກປ້ອງບຸກຄົນທີ່ຕ້ອງຫ້າມ

ໃນບໍ່ຊ້າ ສັນຕະປາປາປະນາມຕໍ່ຕ້ານໄວຄຼິບຢ່າງຮຸນແຮງ. ເພິ່ນອອກຄຳສັ່ງສາມສະບັບ ສົ່ງໄປຍັງປະເທດອັງກິດ. ສະບັບໜຶ່ງ ສົ່ງໃຫ້ມະຫາວິທະຍາໄລ, ສະບັບໜຶ່ງ ສົ່ງໃຫ້ພຣະຣາຊາ ແລະ ອີກສະບັບໜຶ່ງ ສົ່ງໃຫ້ພວກຜູ້ນຳຄຣິສຕະຈັກ, ທັງສາມສະບັບສັ່ງໃຫ້ຢຸດການເຄື່ອນໄຫວຂອງໄວຄຼິບທັນທີໂດຍເດັດຂາດ ຍ້ອນເຜີຍແຜ່ຄຳສອນນອກຮີດ.[^5] ເຖິງຢ່າງໃດກໍດີ ກ່ອນທີ່ຄຳສັ່ງດັ່ງກ່າວຈະມາຮອດ ພວກເຈົ້າຄະນະຄຣິສຕະຈັກໂຣມມີຄວາມຮ້ອນຮົນ ແລະ ໄດ້ເອີ້ນໄວຄຼິບເຂົ້າມາເພື່ອໃຫ້ຖືກພິຈາລະນາຕັດສິນຕໍ່ໜ້າພວກເຂົາ ແຕ່ໃນບັນດາຂຸນນາງຂອງປະເທດອັງກິດທີ່ມີອຳນາດສູງສຸດ ມີສອງຄົນໄດ້ໄປສານນຳເພິ່ນເພື່ອຟັງການພິພາກສາ. ສ່ວນປະຊາຊົນກໍລ້ອມຕຶກອາຄານ ແລະ ບຸກເຂົ້າໄປຂົ່ມຂູ່ພວກຜູ້ພິພາກສາ ທີ່ກໍາລັງດໍາເນີນຄະດີຢູ່ ໃຫ້ຢ້ານກົວຈົນເລີກສານ. ໄວຄຼິບຈຶ່ງໄດ້ຮັບອະນຸຍາດໃຫ້ເມືອບ້ານຢ່າງປອດໄພ. ຕໍ່ມາບໍ່ດົນ ກະສັດເອດວາດທີ 3 (Edward III) ໄດ້ເສຍຊີວິດຍ້ອນຄວາມແກ່ຊະລາ; ເມື່ອເພິ່ນຍັງມີຊີວິດຢູ່ ພວກບາດຫຼວງພະຍາຍາມໂນ້ມນ້າວໃຫ້ເພິ່ນຕໍ່ຕ້ານໄວຄຼິບ ແຕ່ຫຼັງຈາກທີ່ເພິ່ນເສຍຊີວິດແລ້ວ ຜູ້ທີ່ມາຮັກສາຣາຊການແຜ່ນດິນແທນນັ້ນ ກັບກາຍເປັນຄົນທີ່ເຄີຍປົກປ້ອງທ່ານໄວຄຼິບນັ້ນເອງ. {GC 85.3}

[^5]: ປະວັດທົ່ວໄປຂອງຄຣິສຕະສາສະໜາ ແລະ ຂອງຄຣິສຕະຈັກ, ຍຸກ 6, ພາກ 2, ໝວດ 1, ວັກ 8 ຂອງອໍກັສຕັສ ນຽນເດີ—Augustus Neander.

## {GC 86.1}

ແຕ່ສັນຕະປາປາກໍອອກຄໍາສັ່ງທີ່ເດັດຂາດ ໃຫ້ທົ່ວປະເທດອັງກິດຈັບກຸມ ແລະ ກັກຂັງໄວຄຼິບໄວ້. ມາດຕະການເຫຼົ່ານີ້ຊິ້ໄປເຖິງການປະຫານຊີວິດໄວຄຼິບໂດຍກົງ. ເບິ່ງຄືວ່າ ເພິ່ນຈະຕ້ອງຕົກເປັນເຫຍື່ອຄວາມແຄ້ນເຄືອງຂອງຄຣິສຕະຈັກໂຣມໃນບໍ່ຊ້າ. ແຕ່ພຣະເຈົ້າຜູ້ກ່າວແກ່ອັບຣາຮາມວ່າ, “ເຈົ້າຢ່າຢ້ານແຕ່ຢ່າງໃດເລີຍ…ເຮົາແມ່ນໂລ້ຕ້ານທານທີ່ຄອຍຮັກສາເຈົ້າ” (ປະຖົມມະການ 15:1) ຊົງຢຽດພຣະຫັດຂອງພຣະອົງອອກ ເພື່ອປົກປ້ອງຜູ້ຮັບໃຊ້ຂອງພຣະອົງອີກຄັ້ງໜຶ່ງ. ການຕາຍກໍເກີດຂຶ້ນ, ແຕ່ຜູ້ທີ່ເສຍຊີວິດບໍ່ແມ່ນນັກປະຕິຮູບ ຫາກແຕ່ເປັນສັນຕະປາປາຜູ້ປະກາດການທຳລາຍເພິ່ນຕ່າງຫາກ. ເມື່ອສັນຕະປາປາເກຼັກກໍຣີທີ 11 (Gregory XI) ເສຍຊີວິດລົງ ບັນດາບາດຫຼວງທີ່ຮ່ວມກັນເພື່ອທໍາການສືບສວນທ່ານໄວຄຼິບກໍເລີກລາກັນໄປ. {GC 86.1}

## {GC 86.2}

ແລ້ວພຣະເຈົ້າຊົງຄວບຄຸມຢູ່ເໜືອສະຖານະການຕ່າງໆຢ່າງຕໍ່ເນື່ອງ ເພື່ອເປີດໂອກາດໃຫ້ການປະຕິຮູບເຕີບໂຕຂຶ້ນ. ຫຼັງຈາກການເສຍຊີວິດຂອງສັນຕະປາປາເກຼັກກໍຣີ ກໍມີການເລືອກສັນຕະປາປາສອງອົງທີ່ເປັນຄູ່ແຂ່ງກັນ, ທັງສອງຝ່າຍຕ່າງກໍຢືນຢັນວ່າ ຕົນເປັນບຸກຄົນທີ່ບໍ່ສາມາດເຮັດຜິດໄດ້ ແລະ ຮຽກຮ້ອງໃຫ້ຄົນທັງຫຼາຍຕິດຕາມເຊື່ອຟັງ. ຕ່າງຝ່າຍຕ່າງຮຽກຮ້ອງໃຫ້ບັນດາຜູ້ສັດຊື່ ຊ່ວຍເຫຼືອຕົນໃນການເຮັດສົງຄາມຕໍ່ສູ້ກັບອີກຝ່າຍໜຶ່ງ, ໂດຍບັງຄັບໃຫ້ປະຕິບັດຕາມເຈດຈໍານົງຂອງຕົນດ້ວຍຄຳສາບແຊ່ງທີ່ຮ້າຍແຮງ ຕໍ່ບຸກຄົນທີ່ເປັນປໍລະປັກຕໍ່ສູ້ຕົນ ແລະ ໃຫ້ຄໍາໝັ້ນສັນຍາແກ່ຜູ້ທີ່ສະໜັບສະໜູນຕົນວ່າ ຈະໄດ້ຮັບບຳເໜັດລາງວັນໃນສະຫວັນ. ເຫດການນີ້ ເຮັດໃຫ້ອຳນາດຂອງລະບອບສັນຕະປາປາ ອ່ອນແອລົງຢ່າງຮຸນແຮງ. ທັງສອງຝ່າຍຕ່າງກໍທຸ້ມເທທຸກຢ່າງເທົ່າທີ່ຕົນເຮັດໄດ້ ເພື່ອໂຈມຕີເຊິ່ງກັນແລະກັນ, ດ້ວຍເຫດນີ້ ໄວຄຼິບຈຶ່ງມີເວລາພັກສະຫງົບຊ່ວງໄລຍະໜຶ່ງ. ສັນຕະປາປາທັງສອງອົງຕອບໂຕ້ກັນດ້ວຍຄໍາສາບແຊ່ງ ໃຫ້ອີກຝ່າຍໜຶ່ງຕົກນະຣົກ ທັ້ງໄດ້ກ່າວຫາກັນຢ່າງສາສົມ, ເກີດມີການຂ້າຟັນລັນແທງກັນຈົນນອງເລືອດ. ອາດຊະຍາກຳ ແລະ ເລື່ອງອັບອາຍຂາຍໜ້າໄດ້ທັບຖົມເຂົ້າມາໃນຄຣິສຕະຈັກ. ແຕ່ໃນຂະນະນັ້ນ ນັກປະຕິຮູບໄວຄຼິບຢູ່ຢ່າງສະຫງົບສຸກໃນໂບດແຫ່ງເມືອງລັດເຕີເວີດ ຕັ້ງໜ້າເຮັດວຽກຢ່າງໝັ່ນພຽນ ເພື່ອເຍືອງສ່ອງໃຫ້ຜູ້ຄົນຫັນຈາກສັນຕະປາປາສອງອົງທີ່ກໍາລັງດິ້ນລົ້ນຕໍ່ສູ້ກັນ ໄປຍັງອົງສັນຕິຣາດ ກໍຄືພຣະເຢຊູຄຣິສ. {GC 86.2}

## {GC 86.3}

ຄວາມແຕກແຍກ ແລະ ການຕໍ່ສູ້ກັນ ພ້ອມດ້ວຍຄວາມເສື່ອມເສຍທັງໝົດທີ່ເກີດຂຶ້ນນີ້ ໄດ້ປູທາງທີ່ນຳໄປສູ່ການປະຕິຮູບສາສະໜາຄັ້ງໃຫຍ່ ເພາະມັນໄດ້ເປີດເຜີຍໃຫ້ຄົນທັງຫຼາຍເຫັນເຖິງທາດແທ້ຂອງລະບອບສັນຕະປາປາ. ໄວຄຼິບຂຽນບົດຄວາມເລື່ອງ “ຄວາມຂັດແຍ້ງລະຫວ່າງສັນຕະປາປາດ້ວຍກັນເອງ” ເພື່ອຮຽກຮ້ອງໃຫ້ປະຊາຊົນພິຈາລະນາວ່າ ສັນຕະປາປາທັງສອງອົງນີ້ຄົງໄດ້ເວົ້າຄວາມຈິງ ໃນການປະນາມກັນແລະກັນວ່າ ອີກຝ່າຍໜຶ່ງເປັນປໍລະປັກຕໍ່ສູ້ພຣະຄຣິສ. ເພິ່ນກ່າວວ່າ “ພຣະເຈົ້າບໍ່ຍອມໃຫ້ມານຮ້າຍຄອບງໍາມະນຸດສະໂລກໂດຍຜ່ານສັນຕະປາປາພຽງອົງດຽວເທົ່ານັ້ນ…ພຣະອົງຈຶ່ງຊົງໃຫ້ພວກເຂົາແຕກແຍກອອກເປັນສອງອົງ ເພື່ອວ່າ ຄົນທັງຫຼາຍຈະສາມາດເອົາຊະນະເຂົາທັງສອງໃນພຣະນາມຂອງພຣະຄຣິສໄດ້ງ່າຍຂຶ້ນ.”[^6] {GC 86.3}

[^6]: ຊີວິດ ແລະ ຄວາມຄິດເຫັນຂອງໄວຄຼິບ ເຫຼັ້ມ 2, ໜ້າ 6, ຂຽນໂດຍ ອາ. ວອນ—R. Vaughan.

## {GC 87.1}

### ປະກາດຂ່າວປະເສີດ

ໄວຄຼິບເທດສະໜາປະກາດຂ່າວປະເສີດໃຫ້ແກ່ຄົນຍາກຈົນ ຄືກັນກັບພຣະເຢຊູຄຣິສຜູ້ເປັນພຣະອາຈານຂອງຕົນ. ເພິ່ນບໍ່ພໍໃຈທີ່ຈະເຜີຍແຜ່ແສງສະຫວ່າງແຫ່ງຄວາມຫວັງ ໃນເຮືອນຂອງຄົນຍາກຈົນຂອງເມືອງລັດເຕີເວີດ ອັນເປັນເຂດແດນຂອງຕົນເທົ່ານັ້ນ, ແຕ່ມີຄວາມຕັ້ງໃຈເຜີຍແຜ່ຂ່າວປະເສີດໄປທົ່ວທຸກພາກຂອງປະເທດອັງກິດ. ເພື່ອບັນລຸພາລະກິດນີ້ ເພິ່ນຈຶ່ງຈັດຕັ້ງຄະນະນັກເທດ ອັນປະກອບດ້ວຍບຸກຄົນທໍາມະດາສາມັນທີ່ມີໃຈສັດທາ, ຮັກຄວາມຈິງ ແລະ ບໍ່ປາຖະໜາສິ່ງໃດຫຼາຍໄປກວ່າການເຜີຍແຜ່ຄວາມຈິງນັ້ນ. ຄົນເຫຼົ່ານີ້ໄປທຸກຫົນແຫ່ງ, ເທດສະໜາສັ່ງສອນຕາມທ້ອງຕະຫຼາດ, ຕາມຖະໜົນຫົນທາງໃນເມືອງໃຫຍ່ ແລະ ຕາມຮ່ອມນ້ອຍໃນບ້ານນອກຄອກນາ. ພວກເຂົາເສາະສະແຫວງຫາຄົນແກ່ຊະລາ, ຄົນເຈັບໄຂ້ໄດ້ປ່ວຍ, ພ້ອມດ້ວຍຄົນຕົກທຸກໄດ້ຍາກ ແລະ ໄດ້ແບ່ງປັນຂ່າວອັນໜ້າຍິນດີແຫ່ງພຣະຄຸນຂອງພຣະເຈົ້າໃຫ້ແກ່ພວກເຂົາ. {GC 87.1}

## {GC 87.2}

ໃນຖານະທີ່ໄວຄຼິບເປັນອາຈານສອນວິຊາສາສະໜາສາດຢູ່ມະຫາວິທະຍາໄລອັອກຟອດ (Oxford), ເພິ່ນໄດ້ເທດສະໜາສັ່ງສອນພຣະຄຳຂອງພຣະເຈົ້າໃນຫໍປະຊຸມຕ່າງໆ ຂອງມະຫາວິທະຍາໄລ. ເພິ່ນແບ່ງປັນຄວາມຈິງຢ່າງສັດຊື່ໃຫ້ກັບນັກສຶກສາຜູ້ທີ່ຢູ່ໃຕ້ການຊີ້ແນະຂອງເພິ່ນ ຈົນເພິ່ນໄດ້ຮັບຂະໜານນາມວ່າເປັນ “ອາຈານພຣະກິຕິຄຸນ.” ແຕ່ພາລະກິດທີ່ສຳຄັນທີ່ສຸດໃນຊີວິດຂອງເພິ່ນ ຄືການແປພຣະຄໍາພີເປັນພາສາອັງກິດ. ໃນບົດຄວາມທີ່ມີຫົວຂໍ້ວ່າ “ຄວາມໝາຍອັນແທ້ຈິງຂອງພຣະຄຳພີ” ເພິ່ນໄດ້ສະແດງອອກເຖິງຄວາມມຸ່ງໝັ້ນທີ່ຈະແປພຣະຄຳພີ ເພື່ອທຸກຄົນໃນປະເທດອັງກິດ ຈະສາມາດອ່ານກ່ຽວກັບພຣະຣາຊກິດທັງຫຼາຍອັນມະຫັດສະຈັນຂອງພຣະເຈົ້າໃນພາສາບ້ານເກີດຂອງຕົນ. {GC 87.2}

## {GC 87.3}

### ໃກ້ຕາຍແຕ່ບໍ່ຕາຍ

ແຕ່ແລ້ວໄວຄຼິບກໍຕ້ອງຢຸດວຽກງານຕ່າງໆຢ່າງກະທັນຫັນ ຍ້ອນເພິ່ນລົ້ມໝອນນອນເສື່ອດ້ວຍພະຍາດໂຣຄາອັນຮ້າຍແຮງ. ເຖິງແມ່ນວ່າເພິ່ນມີອາຍຸຍັງບໍ່ທັນຮອດ 60 ປີກໍຕາມ ແຕ່ເນື່ອງຈາກການເຮັດວຽກໜັກ, ການສຶກສາຄົ້ນຄວ້າ ແລະ ການຖືກໂຈມຕີຂອງບັນດາສັດຕູຢ່າງບໍ່ຢຸດບໍ່ຢ່ອນໄດ້ບັນທອນພາລະກໍາລັງຂອງເພິ່ນ ແລະ ເຮັດໃຫ້ເພິ່ນແກ່ຊະລາລົງກ່ອນໄວອັນຄວນ. ຂ່າວເລື່ອງນີ້ເຮັດໃຫ້ພວກພຣະກາໂຕລິກສຸກສໍາລານບານອົກ. ຕອນນີ້ ພວກເຂົາຄິດວ່າ ເພິ່ນຄົງຈະສໍານຶກຜິດຢ່າງຂົມຂື່ນ ກັບຄວາມຊົ່ວຮ້າຍທີ່ເພິ່ນໄດ້ເຮັດຕໍ່ຄຣິສຕະຈັກໂຣມ. ພວກເຂົາຟ້າວໄປທີ່ຫ້ອງພັກ ເພື່ອຟັງການສາລະພາບບາບຂອງເພິ່ນ. ມີຕົວແທນຈາກສຳນັກບາດຫຼວງທັງສີ່ຄະນະ ພ້ອມກັບເຈົ້າໜ້າທີ່ຝ່າຍພົນລະເຮືອນສີ່ທ່ານທີ່ຮວມຕົວກັນຢູ່ອ້ອມຕົວໄວຄຼິບ ຜູ້ເບິ່ງຄືໃກ້ຈະຕາຍ ແລະ ກ່າວວ່າ, “ເຈົ້າໃກ້ຈະຂາດໃຈຢູ່ແລ້ວ ຈົ່ງສຳນຶກໃນຄວາມຜິດຂອງເຈົ້າສາ ແລະ ຖອນຖ້ອຍຄຳທຸກຢ່າງທີ່ເຈົ້າເຄີຍເວົ້າໃຫ້ພວກເຮົາໄດ້ຮັບຄວາມເສື່ອມເສຍ.” ໄວຄຼິບນອນຟັງໂດຍບໍ່ໄດ້ເວົ້າຫຍັງ ແລ້ວຈຶ່ງບອກຜູ້ດູແລໃຫ້ປະຄອງເພິ່ນຂຶ້ນນັ່ງເທິງຕຽງ. ເພິ່ນຈ້ອງເບິ່ງພວກພຣະກາໂຕລິກໂດຍບໍ່ພັບຕາ ໃນຂະນະທີ່ພວກເຂົາລໍຖ້າໃຫ້ເພິ່ນຖອນຄຳເວົ້າ ແລ້ວຈຶ່ງກ່າວດ້ວຍນ້ຳສຽງທີ່ໜັກແໜ້ນໝັ້ນຄົງເໝືອນດັ່ງທີ່ຜ່ານມາ ອັນເປັນເຫດໃຫ້ພວກເຂົາເຄີຍສັ່ນສະເທືອນວ່າ: “ຂ້າພະເຈົ້າຈະບໍ່ຕາຍ ແຕ່ຈະມີຊີວິດ ແລະ ຈະປະກາດການກະທຳອັນຊົ່ວຮ້າຍຕ່າງໆ ຂອງພວກພຣະກາໂຕລິກໃຫ້ຄົນທັງຫຼາຍຟັງ.”[^7] ພວກບາດຫຼວງຕົກໃຈມຶນງົງ ແລະ ຮູ້ສຶກອັບອາຍຂາຍໜ້າ ຈຶ່ງຟ້າວພາກັນອອກໄປຈາກຫ້ອງຢ່າງໄວວາ. {GC 87.3}

[^7]: ໂດບິນເຍ, ເຫຼັ້ມ 17, ບົດ. 7.

## {GC 88.1}edit to here

### ພຣະຄຳພີພາສາອັງກິດສະບັບທຳອິດ

ຖ້ອຍຄຳຂອງໄວຄຼິບກາຍເປັນຈິງ. ເພິ່ນມີຊີວິດຢູ່ຕໍ່ ຈົນສາມາດມອບພຣະຄຳພີໄວ້ໃນມືຂອງເພື່ອນຮ່ວມຊາດ ເຊິ່ງເປັນອາວຸດທີ່ຊົງພະລັງທີ່ສຸດໃນການຕໍ່ຕ້ານຄຣິສຕະຈັກໂຣມ. ພຣະຄຳພີເປັນຕົວແທນທີ່ສະຫວັນແຕ່ງຕັ້ງໄວ້ ເພື່ອປົດປ່ອຍຄົນໃຫ້ເປັນອິດສະຫຼະ, ສອນຄົນໃຫ້ຮູ້ຄວາມຈິງ ແລະ ປະກາດໃຫ້ຄົນກັບໃຈ. ໄວຄຼິບຕ້ອງຟັນຝ່າອຸປະສັກໃຫຍ່ຫຼາຍປະການ ກວ່າພາລະກິດນີ້ຈະສຳເລັດ ເຊັ່ນ: ຄວາມເຈັບໄຂ້ໄດ້ປ່ວຍດ້ວຍໂຣກຕ່າງໆ, ສັກກະຍະພາບໃນການເຮັດວຽກຂອງເພິ່ນທີ່ຫຼຸດນ້ອຍຖອຍລົງທຸກທີ ແລະ ເຫຼົ່າສັດຕູທີ່ຈະຕ້ອງປະເຊີນ, ແຕ່ເພິ່ນໄດ້ຮັບກໍາລັງໃຈດ້ວຍພຣະສັນຍາຕ່າງໆໃນພຣະຄຳຂອງພຣະເຈົ້າ ເພິ່ນຈຶ່ງກ້າວໄປຂ້າງໜ້າໂດຍບໍ່ຫວັ່ນໄຫວຕໍ່ສິ່ງໃດທັງໝົດ. ພຣະເຈ້າຊົງຮັກສາຊີວິດຂອງໄວຄຼິບໄວ້ ແລະ ກຽມເພິ່ນສຳລັບວຽກງານທີ່ສຳຄັນທີ່ສຸດໃນຊີວິດຂອງເພິ່ນ ໂດຍໃຫ້ເພິ່ນມີກຳລັງສະໝອງອັນແຫຼມຄົມ ແລະ ປະສົບການທີ່ຫຼາກຫຼາຍ. ໃນຂະນະທີ່ປະເທດທັງຫຼາຍໃນເອີຣົບກຳລັງປະເຊີນກັບຄວາມວຸ້ນວາຍ ໄວຄຼິບກໍຢູ່ໃນບ້ານພັກອາຈານໃນເມືອງລັດເຕີເວີດ ຕັ້ງໜ້າຕັ້ງຕາເຮັດພາລະກິດທີ່ພຣະເຈົ້າຊົງມອບໝາຍໄວ້ໃຫ້ ໂດຍບໍ່ສົນໃຈກັບລົມພະຍຸທີ່ພັດກະໜ່ຳຢູ່ຂ້າງນອກ. {GC 88.1}

## {GC 88.2}

ໃນທີ່ສຸດພາລະກິດຂອງໄວຄຼິບກໍສຳເລັດ ຄືການແປພຣະຄຳພີເປັນພາສາອັງກິດເປັນຄັ້ງທຳອິດ ຄົນໃນປະເທດອັງກິດຈຶ່ງສາມາດເປີດອ່ານພຣະຄຳຂອງພຣະເຈົ້າໄດ້. ບັດນີ້ ໄວຄຼິບບໍ່ຢ້ານກົວທີ່ຈະຕິດຄຸກ ຫຼື ຖືກປະຫານດ້ວຍການເຜົາໄຟ. ເພິ່ນໄດ້ມອບແສງສະຫວ່າງໄວ້ໃນມືຂອງຊາວອັງກິດ ເຊິ່ງຈະບໍ່ມີວັນດັບມອດຈັກເທື່ອ. ໃນການມອບພຣະຄຳພີໃຫ້ຄົນຮ່ວມຊາດຂອງຕົນນັ້ນ ເພິ່ນໄດ້ທະລາຍພັນທະນາການແຫ່ງຄວາມໂງ່ຈ້າ ແລະ ຄວາມຊົ່ວຊ້າ, ແຖມຍັງປົດປ່ອຍ ແລະ ຍົກລະດັບປະເທດຂອງເພິ່ນ ໃຫ້ບັນລຸຜົນໄດ້ດີກວ່າຜົນງານທີ່ເຄີຍໄດ້ຮັບຈາກໄຊຊະນະໃນສົງຄາມ. {GC 88.2}

## {GC 88.3}

ໃນສະໄໝນັ້ນຍັງບໍ່ທັນມີການພິມໜັງສືເທື່ອ ສະນັ້ນການຄັດລອກສໍາເນົາພຣະຄຳພີຕ້ອງໃຊ້ແຮງງານ ແລະ ເວລາຫຼາຍ. ແຕ່ເນື່ອງຈາກມີຄົນຈຳນວນຫຼາຍສົນໃຈຢາກໄດ້ພຣະຄຳພີ ດັ່ງນັ້ນ ຈຶ່ງມີຫຼາຍຄົນເຕັມໃຈລົງມືຊ່ວຍໃນການຄັດລອກ, ຢ່າງໃດກໍຕາມ ກໍມີຄວາມລຳບາກໃນການຄັດລອກພຣະຄຳພີໃຫ້ທັນກັບຄວາມຕ້ອງການ. ຄົນຮັ່ງມີບາງຄົນຕ້ອງການພຣະຄຳພີທັງເຫຼັ້ມ, ສ່ວນຄົນອື່ນໆ ກໍສັ່ງຊື້ພຽງແຕ່ສ່ວນໃດສ່ວນໜຶ່ງເທົ່ານັ້ນ, ໃນຫຼາຍໆຄັ້ງ ມີຫຼາຍຄອບຄົວຮ່ວມທຶນກັນເພື່ອຊື້ພຣະຄຳພີທັງເຫຼັ້ມ. ດັ່ງນັ້ນ ໃນບໍ່ຊ້າພຣະຄຳພີທີ່ໄວຄຼິບແປ ກໍສາມາດເຂົ້າໄປໃນບ້ານເຮືອນຂອງປະຊາຊົນ. {GC 88.3}

## {GC 89.1}

ການຮຽກຮ້ອງໃຫ້ຄົນຄິດຢ່າງມີເຫດມີຜົນ ໄດ້ກະຕຸ້ນປະຊາຊົນ ໃຫ້ຕື່ນຈາກການຍອມເຮັດຕາມຫຼັກຄຳສອນຂອງສັນຕະປາປາໂດຍບໍ່ຢັ່ງຄິດ. ບັດນີ້ ໄວຄຼິບສອນຫຼັກຂໍ້ເຊື່ອສຳຄັນຂອງໂປຣແຕັສຕັ້ງ ກໍຄື 1) ຄວາມລອດໂດຍຜ່ານທາງຄວາມເຊື່ອໃນພຣະຄຣິສ ແລະ 2) ພຣະຄຳພີເປັນບັນທັດຖານດຽວທີ່ບໍ່ມີຜິດພາດ. ບັນດານັກເທດທີ່ເພິ່ນສົ່ງອອກໄປ ກໍເອົາພຣະຄຳພີໄປແຈກຈຳໜ່າຍພ້ອມກັບບົດຂຽນຂອງໄວຄຼິບ ແລະ ໄດ້ຮັບຜົນສຳເລັດຫຼາຍ ຈົນເຮັດໃຫ້ປະຊາຊົນເກືອບເຄິ່ງໜຶ່ງຂອງປະເທດອັງກິດ ຍອມຮັບເອົາຫຼັກຄຳສອນໃໝ່ດັ່ງກ່າວ. {GC 89.1}

## {GC 89.2}

### ຖືກຄຣິສຕະຈັກໂຣມຕ່ໍຕ້ານ

ການປາກົດຕົວຂອງພຣະຄຳພີ ເຮັດໃຫ້ພວກຜູ້ນຳຄຣິສຕະຈັກຕົກຕະລຶງ ເພາະວ່າຕອນນີ້ ພວກເຂົາຕ້ອງຮັບມືກັບສິ່ງທີ່ມີອຳນາດຫຼາຍກວ່າຕົວໄວຄຼິບ ເຊິ່ງອາວຸດຂອງພວກເຂົານັ້ນ ຈະບໍ່ສາມາດຕໍ່ກອນໄດ້. ໃນເວລານັ້ນ ບໍ່ມີກົດໝາຍໃນປະເທດອັງກິດທີ່ຫ້າມບໍ່ໃຫ້ຜູ້ໃດມີພຣະຄຳພີ ເພາະບໍ່ເຄີຍມີການເຜີຍແຜ່ພຣະຄຳພີໃນພາສາຂອງປະຊາຊົນມາກ່ອນ, ໃນເວລາຕໍ່ມາຈື່ງມີການປະກາດກົດໝາຍດັ່ງກ່າວ ເຊິ່ງຖືກບັງຄັບໃຊ້ຢ່າງເຂັ້ມງວດ. ແຕ່ໃນໄລຍະເວລາກ່ອນກົດໝາຍເຫຼົ່ານັ້ນ ກໍຍັງມີໂອກາດເລັກນ້ອຍໃນການເຜີຍແຜ່ພຣະທຳຂອງພຣະເຈົ້າ ເຖິ່ງແມ່ນວ່າພວກບາດຫຼວງພະຍາຍາມຂັດຂວາງກໍຕາມ. {GC 89.2}

## {GC 89.3}

ພວກຜູ້ນຳຝ່າຍສັນຕະປາປາວາງແຜນອີກ ເພື່ອລະງັບພາລະກິດຂອງໄວຄຼິບ. ເພິ່ນຖືກເອີ້ນໄປໃຫ້ການໃນສານເຖິງສາມຄັ້ງຕິດຕໍ່ກັນ ແຕ່ກໍບໍ່ມີຫຍັງເກີດຂຶ້ນ. ຄັ້ງທຳອິດສະພາບາດຫຼວງໄດ້ໃຫ້ການຖະແຫຼງວ່າ ບົດຄວາມທັງໝົດຂອງເພິ່ນເປັນຄຳສອນນອກຮີດ; ພວກເຂົາສາມາດໂນ້ມນ້າວໃຈກະສັດໜຸ່ມຣິດຊາດທີ 2 (Richard II) ໃຫ້ຢູ່ຝ່າຍພວກເຂົາ ຈົນໄດ້ຮັບຄຳສັ່ງໃຫ້ຈັບຂັງຄຸກທຸກຄົນທີ່ຖືຕາມຫຼັກຄຳສອນຂອງໄວຄຼິບ. {GC 89.3}

## {GC 89.4}

ໄວຄຼິບຈຶ່ງຍື່ນຄໍາອຸທອນໄປທີ່ລັດຖະສະພາ, ເພິ່ນຟ້ອງຮ້ອງພວກຜູ້ນຳຄຣິສຕະຈັກຕໍ່ສະພາແຫ່ງຊາດຟັງຢ່າງບໍ່ຫວັ່ນໄຫວ ແລະ ຮຽກຮ້ອງໃຫ້ມີການປະຕິຮູບຄຣິສຕະຈັກ ເພາະຄຣິສຕະຈັກໄດ້ສົ່ງເສີມການໃຊ້ອຳນາດເກີນຂອບເຂດຢ່າງຮຸນແຮງ. ເພິ່ນບັນລະຍາຍໃຫ້ເຫັນເຖິງການຫຼົງໃນອຳນາດ ແລະ ການສໍ້ໂກງຕ່າງໆຂອງສັນຕະປາປາ ການກະທໍາເຊັ່ນນີ້ເຮັດໃຫ້ພວກສັດຕູຂອງເພິ່ນສັບສົນວຸ້ນວາຍ. ກ່ອນໜ້ານີ້ ບັນດາໝູ່ເພື່ອນ ແລະ ຜູ້ສະໜັບສະໜູນຂອງໄວຄຼິບຖືກບັງຄັບໃຫ້ຍອມຈໍານົນ, ສະນັ້ນພວກຝ່າຍຄຣິສຕະຈັກໂຣມຈຶ່ງຄາດຫວັງວ່າ ໄວຄຼິບເອງກໍຄົງຕ້ອງກົ້ມກາບຕໍ່ອຳນາດຮວມຂອງກະສັດ ແລະ ສັນຕະປາປາ ເພາະເພິ່ນແກ່ຊະລາ, ໂດດດ່ຽວ ແລະ ຂາດເພື່ອນສະໜິດມິດສະຫາຍ. ແຕ່ກົງກັນຂ້າມ ພວກຝ່າຍສັນຕະປາປາພັດເຫັນວ່າຕົນເອງທີ່ພ່າຍແພ້. ລັດຖະສະພາໄດ້ຮັບການກະຕຸ້ນຈາກຄໍາອຸທອນຂອງໄວຄຼິບ ຈື່ງໄດ້ຍົກເລີກດໍາລັດຈາກກະສັດທີ່ໃຊ້ໃນການກົດຂີ່ຂົ່ມເຫັງ, ໄວຄຼິບຈຶ່ງໄດ້ຮັບເສລິພາບອີກຄັ້ງ. {GC 89.4}

## {GC 90.1}

ໄວຄຼິບຖືກນຳໄປຂຶ້ນສານເປັນຄັ້ງທີສາມ ຮອບນີ້ແມ່ນສານສາສະໜາອັນສູງສຸດໃນປະເທດອັງກິດ ເຊິ່ງໃນສານດັ່ງກ່າວຈະບໍ່ມີການສະແດງຄວາມເມດຕາຕໍ່ຄຳສອນນອກຮີດ. ພວກຝ່າຍສັນຕະປາປາຄິດວ່າ ຄຣິສຕະຈັກໂຣມຈະໄດ້ຮັບໄຊຊະນະໃນຄັ້ງນີ້ຢ່າງແນ່ນອນ ແລະ ພາລະກິດຂອງນັກປະຕູຮູບຄົນນີ້ຈະຖືກຢຸດຢັ້ງ. ຖ້າຫາກທຸກຢ່າງເປັນໄປຕາມຄວາມມຸ່ງໝາຍຂອງພວກເຂົາ ໄວຄຼິບຈະຖືກບັງຄັບໃຫ້ຖອນຫຼັກຄຳສອນຕ່າງໆຂອງຕົນ ຫຼື ຈະຖືກສານຕັດສິນປະຫານຊີວິດດ້ວຍການເຜົາໄຟ. {GC 90.1}

## {GC 90.2}

ແຕ່ໄວຄຼິບບໍ່ຍອມຖອນຄຳສອນຄືນ ແລະ ບໍ່ເຊື່ອງຊ້ອນຄວາມຮູ້ສຶກທີ່ແທ້ຈິງຂອງຕົນ. ເພິ່ນບໍ່ຫວັ່ນໄຫວ ແຕ່ຢືນຢັນວ່າ ຄຳສອນຂອງຕົນຖືກຕ້ອງ ແລະ ຕອບໂຕ້ຂໍ້ກ່າວຫາຕ່າງໆຂອງຄົນທີ່ກົດຂີ່ຂົ່ມເຫັງເພິ່ນ. ໄວຄຼິບລືມຮອດຕົວເອງ ແລະ ບໍ່ຄຳນຶງເຖິງຖານະການເປັນຜູ້ຖືກກ່າວຫາ ຫຼື ສະພາບການໃນເວລານັ້ນ; ຫາກແຕ່ເພິ່ນປະກາດວ່າ ບັນດາຜູ້ຟັງທັງຫຼາຍກຳລັງຢູ່ຕໍ່ໜ້າບັນລັງພິພາກສາຂອງພຣະເຈົ້າ ແລະ ພຣະອົງຈະນຳເອົາແຜນອຸບາຍກັບການຫຼອກລວງຂອງພວກເຂົາ ມາພິພາກສາດ້ວຍຄວາມຈິງອັນເປັນນິຣັນດອນ. ຄົນທີ່ຢູ່ໃນສານໄດ້ສຳຜັດເຖິງຣິດອຳນາດຂອງພຣະວິນຍານບໍຣິສຸດ ແລະ ພຣະເຈົ້າດົນຈິດດົນໃຈຜູ້ຟັງທັງຫຼາຍ ຈົນພວກເຂົາບໍ່ສາມາດອອກຈາກຫ້ອງນັ້ນໄດ້. ຖ້ອຍຄຳຂອງນັກປະຕິຮູບເປັນເໝືອນດັ່ງລູກທະນູຂອງພຣະເຈົ້າ ທີ່ແທງທະລຸຈິດໃຈຂອງຜູ້ຟັງ. ຄົນເຫຼົ່ານີ້ໄດ້ຟ້ອງໄວຄຼິບໃນຂໍ້ຫາເຜີຍແຜ່ຄຳສອນນອກຮີດ ບັດນີ້ເພິ່ນກັບຟ້ອງພວກເຂົາຄືນໃນຂໍ້ຫາດັ່ງກ່າວ ດ້ວຍເຫດຜົນທີ່ໜ້າເຊື່ອຖື. ເພິ່ນຖາມວ່າ ເປັນຫຍັງພວກເຂົາຈຶ່ງກ້າເຜີຍແຜ່ຄຳສອນທີ່ບໍ່ຈິງ? ຫຼືວ່າພວກເຂົາສອນຄວາມເທັດ ເພື່ອຈະໄດ້ຜົນປະໂຫຍດໃສ່ຕົວເອງ? ຖ້າຢ່າງນັ້ນ ກໍເທົ່າກັບເປັນການນຳເອົາພຣະຄຸນຂອງພຣະເຈົ້າມາເຮັດເປັນທຸລະກິດ? {GC 90.2}

## {GC 90.3}

ໃນທີ່ສຸດເພິ່ນກ່າວວ່າ “ພວກທ່ານຄິດວ່າກຳລັງຕໍ່ສູ້ກັບໃຜ? ກຳລັງຕໍ່ສູ້ກັບຊາຍຊະລາຄົນໜຶ່ງທີ່ເປັນໄມ້ໃກ້ຝັ່ງບໍ? ບໍ່ແມ່ນເລີຍ ແຕ່ພວກທ່ານກຳລັງຕໍ່ສູ້ກັບຄວາມຈິງ, ຄືຄວາມຈິງທີ່ມີອໍານາດເຂັ້ມແຂງກວ່າພວກທ່ານ ແລະ ທີ່ຈະເອົາຊະນະພວກທ່ານ.”[^8] ເມື່ອກ່າວຈົບແລ້ວ ເພິ່ນກໍຍ່າງອອກຈາກສານ ໂດຍບໍ່ມີສັດຕູຄູ່ອາຄາດຄົນໃດພະຍາຍາມຂັດຂວາງແຕ່ຢ່າງໃດ. {GC 90.3}

[^8]: ໄວລີ, ເຫຼັ້ມ 2, ບັດ 13.

## {GC 90.4}

ພາລະກິດຂອງໄວຄຼິບໃກ້ຈະສໍາເລັດ ທຸງແຫ່ງຄວາມຈິງທີ່ເພິ່ນໄດ້ຖືໄວ້ມາດົນນານ ຈະຕ້ອງຫຼຸດອອກຈາກມືຂອງເພິ່ນໃນບໍ່ຊ້າ ແຕ່ເພິ່ນຈະຕ້ອງເປັນພະຍານເຖິງຂ່າວປະເສີດແຫ່ງຄວາມຈິງອີກຄັ້ງໜຶ່ງ ຈະຕ້ອງປະກາດເຖິງສັດຈະທຳ ຈາກຖານທີ່ໝັ້ນຂອງຄວາມເທັດນັ້ນເອງ. ໄວຄຼິບຖືກເອີ້ນໄປຂຶ້ນສານຂອງສັນຕະປາປາຢູ່ນະຄອນໂຣມ ເຊິ່ງເປັນສານທີ່ຕັດສິນປະຫານຊີວິດບັນດາໄພ່ພົນຜູ້ບໍຣິສຸດຂອງພຣະເຈົ້າມາຫຼາຍຫົນ. ເຖິ່ງແມ່ນວ່າເພິ່ນຈະຮູ້ດີວ່າມີອັນຕະລາຍລໍຖ້າຢູ່ຂ້າງໜ້າ ເພິ່ນກໍຕັ້ງໃຈຈະໄປຕາມໝາຍສານ ແຕ່ເກີດອາການອຳມະພາດກະທັນຫັນ ເປັນເຫດໃຫ້ເພິ່ນເດີນທາງບໍ່ໄດ້. ເຖິງແມ່ນວ່າເພິ່ນບໍ່ສາມາດເວົ້າດ້ວຍສຽງທີ່ນະຄອນໂຣມ ແຕ່ເພິ່ນຕັ້ງໃຈທີ່ຈກ່າວໂດຍຜ່ານທາງຈົດໝາຍ ເພາະເປັນສິ່ງທີ່ສາມາດເຮັດໄດ້. ໄວຄຼິບຈຶ່ງຂຽນຈົດໝາຍໄປຫາສັນຕະປາປາດ້ວຍຖ້ອຍຄຳທີ່ໃຫ້ຄວາມເຄົາລົບ ແລະ ສະແດງເຖິງຄວາມເປັນຄຣິສຕຽນ ແຕ່ໃນຂະນະດຽວກັນ ກໍຕຳໜິຢ່າງຮຸນແຮງຕໍ່ຄວາມຫຍິ່ງຍະໂສ ແລະ ພິທີກຳອັນຫຼູຫຼາຂອງສຳນັກສັນຕະປາປາ ໂດຍມີເນື້ອໃນດັ່ງລຸ່ມນີ້: {GC 90.4}

## {GC 91.1}

### ຈົດໝາຍຂອງໄວຄຼິບ

“ຂ້າພະເຈົ້າມີຄວາມຍິນດີທີ່ຈະເປີດເຜີຍ ແລະ ປະກາດຄວາມເຊື່ອຖືຂອງຂ້າພະເຈົ້າຕໍ່ຄົນທັງປວງ ໂດຍສະເພາະຕໍ່ສັນຕະປາປາຢູ່ນະຄອນໂຣມ. ຂ້າພະເຈ້າເຊື່ອວ່າ ຖ້າຖ້ອຍຄຳຂອງຂ້າພະເຈົ້າຖືກຕ້ອງ ແລະ ເປັນຄວາມຈິງ ເພິ່ນກໍຈະຍິນດີຢືນຢັນເຖິງຄວາມເຊື່ອຖືຂອງຂ້າພະເຈົ້າ ຫຼືວ່າ ຖ້າມີປະການໃດບໍ່ຖືກຕ້ອງ ກໍຈະຊ່ວຍແນະນຳໃຫ້ປັບປ່ຽນແກ້ໄຂ. {GC 91.1}

## {GC 91.2}

“ປະການທຳອິດ, ຂ້າພະເຈົ້າເຊື່ອວ່າ ຂ່າວປະເສີດຂອງພຣະຄຣິສແມ່ນພຣະບັນຍັດທັງໝົດຂອງພຣະເຈົ້າ…ຂ້າພະເຈົ້າຍອມຮັບ ແລະ ຖືວ່າເຈົ້າຄະນະປະຈຳນະຄອນໂຣມ ກໍຄືສັນຕະປາປາ, ໃນຖານະທີ່ເພິ່ນເປັນຕົວແທນຂອງພຣະຄຣິສໃນໂລກນີ້, ຕ້ອງຜູກພັນກັບກົດບັນຍັດແຫ່ງຂ່າວປະເສີດນັ້ນ ຫຼາຍກວ່າຄົນອື່ນໆທັງໝົດ; ເພາະວ່າຄວາມຍິ່ງໃຫຍ່ຂອງບັນດາສາວົກຂອງພຣະຄຣິສ ບໍ່ໄດ້ຢູ່ທີ່ກຽດສັກສີ ຫຼື ກຽດຕິຍົດທາງໂລກ, ແຕ່ຢູ່ທີ່ການປະຕິບັດຕາມແບບຢ່າງຊີວິດຂອງພຣະຄຣິສຢ່າງໃກ້ຊິດ…ເມື່ອພຣະຄຣິສດຳເນີນຊີວິດໃນໂລກນີ້ ພຣະອົງເປັນຄົນຍາກຈົນແສນເຂັນ, ພຣະອົງຍອມປະຕິເສດ ແລະ ປະຖິ້ມທັງອຳນາດ ແລະ ກຽດຕິຍົດທັງໝົດທາງໂລກ…” {GC 91.2}

## {GC 91.3}

"ຜູ້ສັດຊື່ທຸກຄົນບໍ່ຄວນປະຕິບັດຕາມຄົນເຄັ່ງສາສະໜາຄົນໃດ ຫຼື ແມ່ນແຕ່ສັນຕະປາປາເອງ ນອກຈາກໃນເລື່ອງທີ່ພວກເຂົາປະຕິບັດຕາມອົງພຣະເຢຊູຄຣິສເຈົ້າ; ເພາະວ່າເປໂຕ ແລະ ລູກຊາຍທັງສອງຂອງເຊເບດາຍໄດ້ເຮັດຜິດ ເມື່ອພວກເຂົາປາຖະໜາກຽດຕິຍົດທາງໂລກ, ເພາະມັນບໍ່ສອດຄ່ອງກັບວິຖີຊີວິດຂອງພຣະຄຣິສ, ເພາະສະນັ້ນ ເຮົາທັງຫຼາຍບໍ່ຄວນເຮັດຕາມຄວາມຜິດຂອງພວກເຂົາໃນເລື່ອງເຊັ່ນນີ້… {GC 91.3}

## {GC 91.4}

“ສັນຕະປາປາຄວນປ່ອຍອໍານາດການປົກຄອງຝ່າຍໂລກທັງໝົດ ໄວ້ກັບເຈົ້າໜ້າທີ່ບ້ານເມືອງ ທີ່ບໍ່ກ່ຽວຂ້ອງກັບສາສະໜາ ແລະ ຄວນແນະນຳບາດຫຼວງ ກັບ ສາສະໜາຈານທັງໝົດໃນລະບອບຂອງເພິ່ນ ໃຫ້ປ່ອຍວາງອຳນາດເໝືອນກັນ, ເພາະວ່າພຣະຄຣິສຊົງກະທຳຢ່າງນັ້ນ ໂດຍສະເພາະຜ່ານທາງພວກອັກຄະສາວົກຂອງພຣະອົງ. ດ້ວຍເຫດນີ້ ຖ້າຫາກຂ້າພະເຈົ້າກະທໍາຜິດປະການໃດໜຶ່ງ ທີ່ກ່າວໄວ້ແລ້ວຂ້າງເທິງ ຂ້າພະເຈົ້າຍິນດີນ້ອມຮັບໂທດ ແມ່ນການລົງໂທດປະຫານຊີວິດກໍຕາມຖ້າຈຳເປັນ. ຖ້າຫາກເປັນໄປຕາມຄວາມປະສົງຂອງຂ້າພະເຈົ້າແລ້ວ ຂ້າພະເຈົ້າຈະໄປລາຍງານຕົວຕໍ່ໜ້າເຈົ້າຄະນະແຫ່ງນະຄອນໂຣມ[^9]ຢ່າງແນ່ນອນ ແຕ່ພຣະຜູ້ເປັນເຈົ້າຊົງແຕະຕ້ອງຂ້າພະເຈົ້າ ຈົນເປັນເຫດໃຫ້ເດີນທາງບໍ່ໄດ້ ແລະ ຊົງສອນຂ້າພະເຈົ້າໃຫ້ເຊື່ອຟັງພຣະເຈົ້າຫຼາຍກວ່າມະນຸດ.” {GC 91.4}

[^9]: ໝາຍເຖິງສັນຕະປາປາ

## {GC 92.1}

ໄວຄຼິບກ່າວປິດທ້າຍຈົດໝາຍວ່າ: “ຂໍໃຫ້ທຸກຄົນອະທິຖານຕໍ່ພຣະເຈົ້າຂອງພວກເຮົາ ເພື່ອໃຫ້ພຣະອົງດົນຈິດດົນໃຈອົງສັນຕະປາປາເອີບານທີ 6 (Urban VI) ຂອງພວກເຮົາ ພ້ອມດ້ວຍພວກຄະນະບາດຫຼວງຂອງເພິ່ນ ໃຫ້ດຳເນີນຊີວິດຕາມແບບຢ່າງຂອງພຣະເຢຊູຄຣິສ, ເພື່ອໃຫ້ພວກເຂົາສັ່ງສອນປະຊາຊົນຢ່າງໄດ້ຜົນ ແລະ ເພື່ອປະຊາຊົນຈະໄດ້ເຮັດຕາມແບບຢ່າງຂອງພວກເຂົາຢ່າງສັດຊື່.”[^10] {GC 92.1}

[^10]: ໜັງສືກິດຈະການ ແລະ ອະນຸສອນ, ເຫຼັ້ມ 3, ໜ້າ 49, 50 ຂຽນໂດຍ ຈອນ ຟັອກ —John Foxe.

## {GC 92.2}

ຈົດໝາຍສະບັບນີ້ຂອງໄວຄຼິບ ໄດ້ສະແດງໃຫ້ສັນຕະປາປາ ແລະ ພວກພຣະຄາດີນັນຂອງເພິ່ນເຫັນເຖິງຄວາມອ່ອນນ້ອມຖ່ອມຕົນຂອງພຣະຄຣິສ ແລະ ເປີດເຜີຍຄວາມແຕກຕ່າງລະຫວ່າງພຣະອົງ ກັບ ຄົນທີ່ອ້າງວ່າເປັນຕົວແທນຂອງພຣະອົງ. ຊ້ຳບໍ່ໜຳ ກໍຍັງສະແດງໃຫ້ຄົນທົ່ວເອີຣົບເຫັນເຖິງຄວາມແຕກຕ່າງນີ້ເຊັ່ນກັນ. {GC 92.2}

## {GC 92.3}

### ພຣະເຈົ້າຍັງຊົງຄຸ້ມຄອງ

ໄວຄຼິບຄິດວ່າເພິ່ນຈະຕ້ອງຖືກຂ້າຍ້ອນຄວາມເຊື່ອຢ່າງແນ່ນອນ. ມີທັງກະສັດ, ສັນຕະປາປາ ແລະ ພວກເຈົ້າຄະນະຮ່ວມມືກັນ ເພື່ອຫວັງທຳລາຍຊີວິດຂອງເພິ່ນໃຫ້ພິນາດ, ເບິ່ງຄືວ່າ ເຫຼືອເວລາບໍ່ເທົ່າໃດເດືອນ ເພິ່ນຈະຕ້ອງຈົບຊີວິດລົງທີ່ຫຼັກປະຫານຢ່າງຫຼີກລ້ຽງບໍ່ໄດ້. ແຕ່ຄວາມກ້າຫານຂອງເພິ່ນບໍ່ສັ່ນຄອນ; ໄວຄຼິບກ່າວວ່າ, “ເປັນຫຍັງເຈົ້າເວົ້າເຖິງການສະຫຼະຊີວິດເພື່ອຄວາມເຊື່ອ ເໝືອນເປັນເລື່ອງທີ່ຫ່າງໄກ? ຈົ່ງເທດສະໜາປະກາດຂ່າວປະເສີດຂອງພຣະຄຣິສ ໃຫ້ພວກບາດຫຼວງທີ່ທະນົງຕົວຟັງ ແລ້ວຄວາມຕາຍຈະມາຫາເຈົ້າເອງ. ຈະໃຫ້ຂ້າພະເຈົ້າປິດປາກງຽບເພື່ອຈະໄດ້ມີຊີວິດຢູ່ຕໍ່ໄປຊັ້ນບໍ?…ບໍ່ມີທາງດອກ! ໃຫ້ມີດປະຫານສັບລົງມາເລີຍ, ຂ້າພະເຈົ້າລໍຖ້າມັນຢູ່.”[^11] {GC 92.3}

[^11]: ໂດບັນເຍ, ເຫຼັ້ມ 17, ບົດ 8.

## {GC 92.4}

ແຕ່ພຣະເຈົ້າຍັງຄົງປົກປ້ອງຄຸ້ມຄອງຜູ້ຮັບໃຊ້ຂອງພຣະອົງ. ຊາຍຄົນນີ້ຜູ້ທີ່ໄດ້ຢືນຢັດຢ່າງກ້າຫານຕະຫຼອດທັງຊີວິດ ເພື່ອປົກປ້ອງຄວາມຈິງ ແລະ ໄດ້ສ່ຽງຊີວິດຢູ່ທຸກມື້ທຸກວັນ ຈະຕ້ອງບໍ່ຕົກເປັນເຫຍື່ອແຫ່ງຄວາມໂກດຮ້າຍຂອງສັດຕູ. ໄວຄຼິບບໍ່ເຄີຍພະຍາຍາມປົກປ້ອງຕົນເອງ ແຕ່ພຣະເຈົ້າຊົງຄຸ້ມຄອງຮັກສາຊີວດຂອງເພິ່ນ, ບັດນີ້ ເມື່ອພວກສັດຕູຮູ້ສຶກໝັ້ນໃຈວ່າເພິ່ນເໝືອນລູກໄກ່ຢູ່ໃນກໍາມື ພຣະເຈົ້າຊົງນຳເພິ່ນອອກໄປໄກເກີນກວ່າທີ່ພວກເຂົາຈະເອື້ອມມືເຖິງ. ຂະນະທີ່ເພິ່ນກຳລັງຈະເລີ່ມປະກອບພິທີມະຫາສະໜິດໃນໂບດຂອງເພິ່ນຢູ່ເມືອງລັດເຕີເວີດ ໄວຄຼິບກໍລົ້ມລົງຍ້ອນເປັນອໍາມະພາດກະທັນຫັນ ແລະ ຕໍ່ມາບໍ່ດົນເພິ່ນກໍເສຍຊີວິດ. {GC 92.4}

## {GC 92.5}

ພຣະເຈົ້າຊົງມອບພາລະໜ້າທີ່ໃຫ້ໄວຄຼິບ ແລະ ຊົງໃສ່ພຣະຄຳແຫ່ງຄວາມຈິງໄວ້ໃນປາກຂອງເພິ່ນ, ນອກຈາກນັ້ນພຣະອົງຊົງເຝົ້າດູແລເພິ່ນ ເພື່ອໃຫ້ເພິ່ນປະກາດພຣະຄຳນັ້ນແກ່ປະຊາຊົນ. ຊີວິດຂອງເພິ່ນກໍໄດ້ຮັບການພິທັກຮັກສາ ແລະ ພາລະກິດການງານຂອງເພິ່ນກໍໄດ້ສືບຕໍ່ ຈົນຮາກຖານແຫ່ງການປະຕິຮູບສາສະໜາຄັ້ງໃຫຍ່ຖືກວາງລົງໄດ້ສຳເລັດ. {GC 92.5}

## {GC 93.1}

ໄວຄຼິບມີຊີວິດຢູ່ໃນສະໄໝຍຸກມືດ, ບໍ່ມີຜູ້ໃດບຸກເບີກທາງກ່ອນໜ້າເພິ່ນ ເພື່ອເພິ່ນຈະສາມາດໄດ້ແນວທາງ ໃນການວາງລະບົບການປະຕິຮູບຂອງເພິ່ນ. ໄວຄຼິບໄດ້ຮັບການບໍາລຸງອຸ້ມຊູເໝືອນໂຢຮັນບັບຕິສໂຕ ເພື່ອເຮັດພັນທະກິດພິເສດໃຫ້ສໍາເລັດ ຄືການປະກາດການເລີ່ມຕົ້ນແຫ່ງຍຸກສະໄໝໃໝ່. ຢ່າງໃດກໍຕາມ ເພິ່ນໄດ້ສອນຄວາມຈິງຢ່າງເປັນລະບົບ ແລະ ມີຄວາມກົມກ່ຽວກັນຢ່າງສົມບູນ ເຊິ່ງນັກປະຕິຮູບຄົນອື່ນໆທີ່ມາພາຍຫຼັງ ກໍບໍ່ສາມາດເຮັດໄດ້ດີກວ່າເພິ່ນ ແລະ ບາງຄົນກໍຍັງເຮັດບໍ່ເທົ່າເພິ່ນ ແມ່ນຫຼັງຈາກເພິ່ນເສຍຊີວິດໜຶ່ງຮ້ອຍປີ. ຮາກຖານທີ່ເພິ່ນວາງໄວ້ນັ້ນທັງກວ້າງ ແລະ ເລິກ, ໂຄງສ້າງນັ້ນກໍໝັ້ນຄົງ ແລະ ຖືກຕ້ອງຕາມຄວາມຈິງເຊັ່ນກັນ ຈົນຜູ້ທີ່ມາພາຍຫຼັງ ບໍ່ຈຳເປັນຕ້ອງຮື້ຖອນເພື່ອກໍ່ສ້າງຄືນໃໝ່. {GC 93.1}

## {GC 93.2}

### ປະໂຫຍດຂອງພຣະຄຳພີ

ການປະຕິຮູບອັນຍິ່ງໃຫຍ່ທີ່ໄວຄຼິບເປັນຜູ້ເບິກທາງນັ້ນ ມີ ຈຸດກໍາເນີດໃນພຣະຄຳຂອງພຣະເຈົ້າ; ການປະຕິຮູບນັ້ນໄດ້ນຳໄປສູ່ການປົດປ່ອຍຈິດສຳນຶກຜິດຊອບ ແລະ ຄວາມນຶກຄິດຂອງຜູ້ຄົນ, ພ້ອມທັງປົດປ່ອຍປະເທດຕ່າງໆ ທີ່ຖືກຜູກມັດກັບການຄອບງໍາຂອງຄຣິສຕະຈັກໂຣມ ມາເປັນເວລາດົນນານ ໃຫ້ເປັນອິດສະຫຼະ. ພຣະຄຳຂອງພຣະເຈົ້າເປັນສາຍນ້ຳແຫ່ງພຣະພອນດຸດດັ່ງນ້ຳແຫ່ງຊີວິດ ທີ່ຫຼັ່ງໄຫຼລົງມາໃນທຸກຍຸກທຸກສະໄໝ ຕະຫຼອດປະຫວັດສາດຕັ້ງແຕ່ສະຕະວັດທີ 14 ເປັນຕົ້ນມາ. ໄວຄຼິບຍອມຮັບເອົາພຣະຄຳພີດ້ວຍຄວາມເຊື່ອທີ່ໄຮ້ຂໍ້ສົງໄສວ່າ ເປັນການເປີດເຜີຍພຣະປະສົງຂອງພຣະເຈົ້າ ແລະ ໄດ້ຮັບການດົນໃຈຈາກພຣະອົງ, ເພິ່ນເຊື່ອວ່າພຣະຄຳພີເປັນບັນທັດຖານທີ່ພຽງພໍສຳລັບຄວາມເຊື່ອ ແລະ ການດຳເນີນຊີວິດ. ເພິ່ນໄດ້ຮັບການອົບຮົມລ້ຽງດູໃຫ້ຖືວ່າ ຄຣິສຕະຈັກໂຣມເປັນອົງກອນສັກສິດຂອງພຣະເຈົ້າທີ່ປາສະຈາກຂໍ້ຜິດພາດ ແລະ ມີອຳນາດສູງສຸດ. ເພິ່ນຖືກສອນໃຫ້ນ້ອມຮັບຄຳສອນ ແລະ ທຳນຽມຕ່າງໆທີ່ຄຣິສຕະຈັກໂຣມກໍານົດຂຶ້ນ ແລະ ປະຕິບັດກັນມາເປັນເວລາພັນປີ ໂດຍບໍ່ໃຫ້ເພິ່ນຕັ້ງຂໍ້ໂຕ້ແຍ້ງໃດໆ, ແຕ່ເພິ່ນໄດ້ຫັນຫຼັງໃສ່ສິ່ງເຫຼົ່ານີ້ທັງໝົດ ເພື່ອຮັບຟັງພຣະທຳອັນບໍຣິສຸດຂອງພຣະເຈົ້າ. ພຣະຄໍາພີຄືອໍານາດສູງສຸດທີ່ເພິ່ນກະຕຸ້ນຊຸກຍູ້ໃຫ້ຄົນທັງຫຼາຍຍອມຮັບ; ໄວຄຼິບສອນວ່າ ພຣະສຸຣະສຽງຂອງພຣະເຈົ້າທີ່ກ່າວຜ່ານພຣະຄຳພີ ເປັນສິ່ງທີ່ມີອຳນາດສູງສຸດພຽງຢ່າງດຽວ, ບໍ່ແມ່ນຖ້ອຍຄຳຂອງສັນຕະປາປາທີ່ກ່າວຜ່ານຄຣິສຕະຈັກ. ເພິ່ນສອນວ່າ ພຣະຄຳພີເປັນການເປີດເຜີຍນ້ຳພຣະໄທຂອງພຣະເຈົ້າທີ່ສົມບູນແບບ, ນອກຈາກນັ້ນ ກໍຍັງສອນວ່າ ມີແຕ່ພຣະວິນຍານບໍຣິສຸດອົງດຽວເທົ່ານັ້ນ ທີ່ອະທິບາຍຄວາມໝາຍຂອງພຣະຄຳພີໄດ້ ແລະ ທຸກຄົນຕ້ອງຮຽນຮູ້ໜ້າທີ່ຮັບຜິດຊອບຂອງຕົນເອງ ດ້ວຍການສຶກສາຫຼັກຄໍາສອນຂອງພຣະຄໍາພີ. ສະນັ້ນ ເພິ່ນຈຶ່ງຫັນຈິດໃຈຂອງຜູ້ຄົນອອກຈາກສັນຕະປາປາ ແລະ ຄຣິສຕະຈັກໂຣມໄປຍັງພຣະທຳຂອງພຣະເຈົ້າ. {GC 93.2}

## {GC 94.1}

ໄວຄຼິບເປັນໜຶ່ງໃນນັກປະຕິຮູບທີ່ສຳຄັນທີ່ສຸດ ມີໜ້ອຍຄົນໃນປະຫວັດສາດຜູ້ທີ່ມາພາຍຫຼັງສາມາດທຽບເທົ່າເພິ່ນ ເພິ່ນມີຄວາມສະຫຼາດປາດເປື່ອງ ແລະ ມີຄວາມຄິດຫຼັກແຫຼມ. ໄວຄຼິບຢືດໝັ້ນໃນຄວາມຈິງຢ່າງໝັ້ນຄົງແນ່ວແນ່ ແລະ ມີຄວາມກ້າຫານໃນການປົກປ້ອງຄວາມຈິງນັ້ນ. ລັກສະນະຂອງນັກປະຕິຮູບຄົນທຳອິດນີ້ຄື ຊີວິດທີ່ບໍຣິສຸດ, ຄວາມດຸໝັ່ນທີ່ບໍ່ຮູ້ອິດຮູ້ເມື່ອຍໃນການສຶກສາຄົ້ນຄວ້າ, ຄວາມຊື່ສັດສຸຈະຣິດທີ່ບໍ່ຜັນປ່ຽນ, ຄວາມຮັກເໝືອນຄວາມຮັກຂອງພຣະຄຣິສ ແລະ ຄວາມສັດຊື່ໃນພາລະກິດການຮັບໃຊ້ຂອງຕົນ. ໄວຄຼິບມີຄຸນນະລັກສະນະດັ່ງກ່າວ ເຖິງແມ່ນວ່າ ເພິ່ນຢູ່ໃນຍຸກສະໄໝທີ່ດ້ອຍຄວາມຮູ້ ແລະ ມີຄວາມເສື່ອມເສຍທາງສິນລະທຳກໍຕາມ. {GC 94.1}

## {GC 94.2}

ອຸປະນິໄສຂອງໄວຄຼິບເປັນຫຼັກຖານ ຢືນຢັນເຖິງພະລັງອຳນາດຂອງພຣະຄຳພີ ໃນການອົບຮົມບົ່ມນິໄສ ແລະ ປ່ຽນແປງຊີວິດຄົນ. ແມ່ນພຣະຄຳພີນັ້ນແຫຼະ ທີ່ເຮັດໃຫ້ເພິ່ນເປັນຢ່າງທີ່ເພິ່ນເປັນ. ຄວາມພະຍາຍາມເຂົ້າໃຈຫຼັກຄວາມຈິງສຳຄັນທີ່ພຣະເຈົ້າຊົງເປີດເຜີຍໃນພຣະຄຳພີນັ້ນ ໃຫ້ຄວາມສົດຊື່ນ ແລະ ເສີມສ້າງຄວາມສາມາດໃນທຸກດ້ານຂອງຊີວິດ. ການສຶກສາພຣະຄຳພີຊ່ວຍພັດທະນາຄວາມນຶກຄິດ, ເພີ່ມຄວາມເຂົ້າໃຈໃຫ້ແຫຼມຄົມ ແລະ ເຮັດໃຫ້ການພິຈາລະນາຕັດສິນສົມເຫດສົມຜົນ. ການສຶກສາພຣະຄຳພີຈະຊ່ວຍຍົກລະດັບຄວາມຄິດທັງປວງ, ຄວາມຮູ້ສຶກທຸກຢ່າງ ແລະ ຄວາມປາຖະໜາທັງສິ້ນໃຫ້ສູງຂຶ້ນ ເຊິ່ງບໍ່ມີການສຶກສາອື່ນໃດສາມາດເຮັດໄດ້. ການຄົ້ນຫາພຣະຄຳພີຊ່ວຍໃຫ້ຄົນມີຄວາມໝັ້ນຄົງໃນເປົ້າໝາຍ, ມີຄວາມມານະອົດທົນ, ຄວາມກ້າຫານ ແລະ ເຮັດໃຫ້ສາມາດຢືນຢັດໝັ້ນຄົງໂດຍບໍ່ຫວັນໄຫວ; ນອກຈາກນັ້ນກໍຫຼໍ່ຫຼອມຈິດວິນຍານ ແລະ ຂັດເກົາອຸປະນິໄສ. ການສຶກສາຄົ້ນຄວ້າພຣະຄຳພີດ້ວຍຄວາມຈິງໃຈ ແລະ ຄວາມຢໍາເກງ ຈະຊ່ວຍນຳຈິດໃຈຂອງຜູ້ສຶກສານັ້ນ ໃຫ້ເຊື່ອມຕໍ່ກັບພຣະປັນຍາອັນບໍ່ມີຈຳກັດຂອງພຣະເຈົ້າໂດຍກົງ ເຊິ່ງຈະເປັນມໍລະດົກໃຫ້ໂລກມີບຸກຄົນທີ່ມີສະຕິປັນຍາທີ່ສະຫຼຽວສະຫຼາດ ແລະ ຄວາມນຶກຄິດທີ່ຫຼັກແຫຼມວ່ອງໄວ, ທັງຈະສ້າງບຸກຄົນທີ່ມີຄຸນນະທໍາສູງກວ່າຜູ້ທີ່ສຶກສາຮ່ຳຮຽນປັດສະຍາຂອງມະນຸດ. ຜູ້ປະພັນບົດເພງສັນລະເສີນກ່າວວ່າ, “ການອະທິບາຍຂໍ້ຄຳສັ່ງສອນຂຂອງພຣະອົງໃຫ້ແສງສະຫວ່າງ ແລະ ນຳປັນຍາໃຫ້ແກ່ພວກຄົນໂງ່ຈ້າດ້ວຍ.” (ເພງສັນລະເສີນ 119:130). {GC 94.2}

## {GC 94.3}

### ກຸ່ມໂລລາດສອນຕໍ່

ຫຼັກຄຳສອນຂອງໄວຄຼິບຖືກກຸ່ມລູກສິດຂອງເພິ່ນ ເອົາໄປເຜີຍແຜ່ຕໍ່ຊ່ວງໄລຍະໜຶ່ງ. ກຸ່ມລູກສິດນີ້ເປັນທີ່ຮູ້ຈັກກັນໃນນາມ “ນັກປະກາດຂອງໄວຄຼິບ” ແລະ ພວກໂລລາດ (Lollards). ຄົນເຫຼົ່ານີ້ບໍ່ພຽງແຕ່ເດີນທາງໄປທົ່ວປະເທດອັງກິດເທົ່ານັ້ນ ແຕ່ຍັງກະຈາຍໄປຍັງດິນແດນອື່ນ ໂດຍນໍາຄວາມຮູ້ເລື່ອງຂ່າວປະເສີດໄປນຳ. ເມື່ອຜູ້ນຳຂອງພວກເຂົາເສຍຊີວິດລົງແລ້ວ ນັກເທດເຫຼົ່ານີ້ຈຶ່ງເຮັດວຽກດ້ວຍຄວາມກະຕືລືລົ້ນຫຼາຍກວ່າເກົ່າ ແລະ ມີຄົນຈຳນວນຫຼວງຫຼາຍຫຼັ່ງໄຫຼໄປຟັງການສັ່ງສອນ; ມີຂຸນນາງບາງຄົນ ແລະ ແມ່ນແຕ່ຣາຊິນີກໍກັບໃຈຍ້ອນການປະກາດຂອງພວກເຂົາ. ພຶດຕິກຳຂອງປະຊາຊົນໄດ້ຮັບການປ່ຽນແປງໃນຫຼາຍພື້ນທີ່ ແລະ ຮູບເຄົາລົບຂອງຄຣິສຕະຈັກໂຣມກໍໄດ້ຖືກນຳອອກຈາກໂບດວິຫານທັງຫຼາຍ. ແຕ່ບໍ່ຊ້າ ພະຍຸການຂົ່ມເຫັງທີ່ໂຫດຮ້າຍ ໄດ້ພັດຖະຫຼົ່ມໃສ່ຜູ້ທີ່ກ້າຮັບພຣະຄຳພີເປັນແນວທາງຊີວິດຂອງຕົນຢ່າງບໍ່ຮູ້ປານີ. ກະສັດທັງຫຼາຍຂອງອັງກິດທີ່ສືບຕໍ່ກັນ ກໍມີຄວາມທະເຍີທະຍານ ທີ່ຈະເສີ່ມສ້າງອໍານາດຂອງຕົນໃຫ້ເຂັ້ມແຂງຂຶ້ນ ໂດຍອາໄສແຮງສະໜັບສະໜູນຈາກຄຣິສຕະຈັກໂຣມ ຈຶ່ງສັ່ງໃຫ້ຂ້າພວກນັກປະຕິຮູບໂດຍບໍ່ຄິດເສຍດາຍ. ນັບວ່າເປັນຄັ້ງທຳອິດໃນປະຫວັດສາດຂອງປະເທດອັງກິດ ທີ່ມີການອອກຄຳສັ່ງປະຫານຊີວິດເຫຼົ່າສາວົກແຫ່ງຂ່າວປະເສີດດ້ວຍການເຜົາໄຟ. ການປະຫັດປະຫານດັ່ງກ່າວໄດ້ສືບຕໍ່ເນື່ອງກັນ ຈົນມີຜູ້ເສຍຊີວິດຈຳນວນຫຼວງຫຼາຍ. ເມື່ອຜູ້ປະກາດຄວາມຈິງເຫຼົ່ານີ້ຖືກຫ້າມປາມ ແລະ ຖືກທໍລະມານ, ພວກເຂົາໄດ້ແຕ່ສົ່ງສຽງຮ້ອງຂຶ້ນໄປຍັງພຣະເຈົ້າອົງຊົງຣິດ ເພື່ອທູນຂໍໃຫ້ພຣະອົງຊົງສະດັບຮັບຟັງ. ຄົນເຫຼົ່ານີ້ ຖືກໄລ່ລ່າໃນຖານະສັດຕູຂອງຄຣິສຕະຈັກ ແລະ ຜູ້ທໍລະຍົດຕໍ່ແຜ່ນດິນ, ເຖິງຢ່າງໃດກໍຕາມ ພວກເຂົາຍັງສືບຕໍ່ເທດສະໜາຢູ່ໃນສະຖານທີ່ລັບລີ້, ບາງຄັ້ງຢູ່ໃນຕູບຂອງຄົນຍາກຈົນ ບາງຄັ້ງຕ້ອງລີ້ຊ່ອນຢູ່ໃນຖ້ຳ ຫຼື ໂພງຫີນ. {GC 94.3}

## {GC 95.1}

ເຖິງແມ່ນວ່າຈະມີການກົດຂີ່ຂົມເຫັງລຸກລາມຢ່າງດຸເດືອດ ແຕ່ກໍຍັງຄົງມີການປະທ້ວງຕໍ່ເນື່ອງເປັນເວລາຫຼາຍສະຕະວັດ ໂດຍລັກສະນະຂອງຄົນທີ່ປະທ້ວງນັ້ນຄື ມີຄວາມສະຫງົບ, ມີຄວາມສັດທາ ແລະ ຄວາມມານະອົດທົນ. ຄົນເຫຼົ່ານັ້ນຄັດຄ້ານຕໍ່ຄວາມເຊື່ອມສັດທາທາງສາສະໜາ ທີ່ແຜ່ຫຼາຍໃນສະໄໝຂອງພວກເຂົາ. ຄຣິສຕຽນໃນຍຸກນັ້ນຮູ້ຄວາມຈິງພຽງສ່ວນໜຶ່ງເທົ່ານັ້ນ ແຕ່ພວກເຂົາໄດ້ຮຽນຮູ້ທີ່ຈະຮັກ ແລະ ປະຕິບັດຕາມພຣະຄຳຂອງພຣະເຈົ້າ ຈຶ່ງຍອມທົນທຸກເພື່ອພຣະຄຳນັ້ນ. ມີຄຣິສະຕຽນຫຼາຍຄົນສະຫຼະຊັບສິນຝ່າຍໂລກ ເພື່ອສະໜັບສະໜູນງານຂອງພຣະຄຣິສ ເໝືອນຜູ້ຕິດຕາມພຣະເຢຊູໃນສະໄໝອັກຄະສາວົກ. ຜູ້ຄົນທີ່ຍັງມີເຮືອນຊານຢູ່ ກໍຍິນດີໃຫ້ທີ່ພັກພິງແກ່ພີ່ນ້ອງທາງຄວາມເຊື່ອທີ່ຖືກເນລະເທດ ແລະ ເມື່ອພວກເຂົາເອງຖືກຂັບໄລ່ໄສສົ່ງເຊັ່ນກັນ ພວກເຂົາກໍຍອມຮັບຖານະຄົນນອກສັງຄົມດ້ວຍຄວາມພໍໃຈ. ຫຼາຍພັນຄົນຢ້ານກົ່ວຕໍ່ຄວາມໂກດແຄ້ນຂອງພວກກົດຂີ່ຂົ່ມເຫັງທີ່ຮຸນແຮງ ຈຶ່ງຍອມປະຖິ້ມຄວາມເຊື່ອ ເພື່ອແລກກັບເສລີພາບ. ເມື່ອຄົນເຫຼົ່ານີ້ຖືກປ່ອຍອອກຈາກຄຸກ ພວກເຂົາກໍສວມໃສ່ເສື້ອຄຸມ ທີ່ສະແດງເຖິງການຍອມຮັບຜິດ ແລະ ເພື່ອປະກາດວ່າ ຕົນໄດ້ກ້າວອອກຈາກຈຸດຢືນຂອງຕົວເອງໄປແລ້ວ. ເຖິງຢ່າງນັ້ນກໍຕາມ ກໍຍັງມີຄົນຈຳນວນຫຼາຍທີ່ເປັນພະຍານເພື່ອຄວາມຈິງໂດຍບໍ່ຫວັນໄຫວ, ໃນຄົນເຫຼົ່ານີ້ມີທັງຜູ້ທີ່ເກີດໃນຕະກູນສູງ ແລະ ຊາວບ້ານທີ່ຍາກຈົນ. ບາງຄົນຢືນຢັດເພື່ອຄວາມຈິງໃນຄຸກໃຕ້ດິນ, ບາງຄົນໃນ “ຫໍຄອຍຂັງພວກໂລລາດ”[^12] ແລະ ຄົນອື່ນຢືນຢັດທ່າມກາງແປວໄຟທີ່ປະຫານຊີວິດພວກເຂົາ. ພວກເຂົາມີຄວາມຊົມຊື່ນຍິນດີທີ່ໄດ້ຮັບກຽດໃນການຮ່ວມທຸກກັບພຣະຄຣິສ. (ເບິ່ງ ຟີລິບປອຍ 3:10). {GC 95.1}

[^12]: ຫໍຄອຍທີ່ໃຊ້ຂັງລູກສິດຂອງທ່ານໄວຄຼິບ.

## {GC 95.2}

### ຖືກພັດພາໄປສູ່ມະຫາສະໝຸດ

ຝ່າຍສັນຕະປາປາບໍ່ສາມາດຈັດການກັບໄວຄຼິບຕາມຄວາມຕ້ອງການ ໃນຂະນະທີ່ເພິ່ນຍັງມີຊີວິດຢູ່. ພວກເຂົາຍັງຄັບແຄ້ນແໜ້ນໃຈບໍ່ຫາຍ ຕາບໃດທີ່ກະດູກຂອງເພິ່ນຍັງນອນສະຫງົບຢູ່ໃນຂຸມຝັງສົບ. ຕໍ່ມາ 40 ກວ່າປີຫຼັງຈາກການເສຍຊີວິດ ກອງປະຊຸມສະພາຄຣິສຕະຈັກຄັ້ງໃຫຍ່ໃນເມືອງຄອນສະຕັນ (Constance) ມີມະຕິໃຫ້ຂຸດກະດູກຂອງເພິ່ນຂຶ້ນມາ ແລະ ເຜົາປະຈານໃນທີ່ສາທາລະນະ ແລ້ວເອົາຝົງກະດູກໂຢນຖິ້ມລົງຫ້ວຍນ້ຳທີ່ຢູ່ໃກ້ຄຽງ. ມີນັກຂຽນແຕ່ເກົ່າກ່ອນກ່າວວ່າ “ຫ້ວຍນໍ້າສາຍນີ້ໄດ້ພັດພາຜົງກະດູກຂອງໄວຄຼິບໄປຍັງແມ່ນ້ຳເອວອນ ຈາກແມ່ນ້ຳເອວອນໄຫຼລົງໄປສູ່ແມ່ນ້ຳເຊເວີນ, ຈາກແມ່ນ້ຳເຊເວີນໄຫຼໄປລົງຊ່ອງແຄບທະເລນ້ອຍ ແລະ ຈາກທະເລນ້ອຍກໍຖືກກະແສນ້ຳພັດພາອອກສູ່ມະຫາສະມຸດ. ສະນັ້ນຜົງກະດູກຂອງໄວຄຼິບ ຈຶ່ງເປັນສັນຍະລັກຂອງຄຳສອນຂອງເພິ່ນ ເຊິ່ງໃນປະຈຸບັນໄດ້ແຜ່ກະຈາຍໄປທົ່ວໂລກ.”[^13] ສັດຕູຂອງໄວຄຼິບບໍ່ໄດ້ຄິດເລີຍວ່າ ຄວາມມຸ່ງຮ້າຍຂອງພວກເຂົາຈະມີຄວາມໝາຍອັນເລິກເຊິ່ງເຖິງຂະໜາດນັ້ນ. {GC 95.2}

[^13]: ປະຫວັດຄຣິສຕະຈັກບົນເກາະອັງກິດ ເຫຼັ້ມ 4, ໝວດ 2, ວັກ 54, ຂຽນໂດຍ ທີ. ຟູນເລີ—T. Fuller.

## {GC 96.1}

ຈອນ ຮັສ ແຫ່ງໂບຮີເມຍ ໄດ້ຮຽນຮູ້ຄວາມຜິດໃນຄຳສອນຂອງຄຣິສຕະຈັກໂຣມຫຼາຍຢ່າງ ຜ່ານງານຂຽນຂອງໄວຄຼິບ ຈຶ່ງປະຕິເສດຄຳສອນເຫຼົ່ານັ້ນ ແລະ ເລີ່ມວຽກງານການປະຕິຮູບ. ສະນັ້ນ, ເມັດແຫ່ງຄວາມຈິງຈຶ່ງໄດ້ຖືກຫວ່ານໄປໃນສອງປະເທດທີ່ຫ່າງໄກຈາກກັນ. ຈາກໂບຮີເມຍ ວຽກງານການປະກາດກໍໄດ້ຂະຫຍາຍອອກໄປສູ່ດິນແດນອື່ນໆ ແລະ ມີຜູ້ຄົນຫັນມາໃຫ້ຄວາມສົນໃຈກັບພຣະຄຳຂອງພຣະເຈົ້າທີ່ຖືກລືມເສຍມາເປັນເວລາດົນນານ. ດ້ວຍວ່າ ພຣະເຈົ້າກຳລັງກຽມທາງສຳລັບການປະຕິຮູບຄັ້ງໃຫຍ່. {GC 96.1}
