<!DOCTYPE html>
<html lang="lo">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>42: ຄວາມຂັດແຍ້ງສິ້ນສຸດລົງ</title>
    <link rel="stylesheet" href="../../css/style.css">
    <script src="../../js/main.js" defer></script>
</head>
<body>
    <nav><p><a href="../index.html">Back</a></p></nav>
<h1>42: ຄວາມຂັດແຍ້ງສິ້ນສຸດລົງ</h1><p class="chapter-url"><a target="_blank" href="https://m.egwwritings.org/en/book/132.2989#2989">https://m.egwwritings.org/en/book/132.2989#2989</a></p><h2 id="section">ຄົນອະທຳຟື້ນຈາກຄວາມຕາຍ</h2>
<p>ເມື່ອໄລຍະເວລາໜຶ່ງພັນປີສິ້ນສຸດລົງ ພຣະຄຣິສຈະສະເດັດກັບມາຍັງແຜ່ນດິນໂລກອີກຄັ້ງໜຶ່ງ ພ້ອມດ້ວຍບັນດາຜູ້ທີ່ໄດ້ຮັບການຊົງໄຖ່ ແລະ ທູດສະຫວັນໝູ່ໃຫຍ່. ໃນຂະນະທີ່ສະເດັດມາດ້ວຍຣັດສະໝີພາບອັນເຈີດຈ້າ ພຣະອົງຈະຊົງເອີ້ນຄົນອະທຳທັງຫຼາຍທີ່ຕາຍແລ້ວນັ້ນ ໃຫ້ຟື້ນຄືນມາເພື່ອຮັບໂທດ. ຄົນເຫຼົ່ານັ້ນມີຈຳນວນຫຼວງຫຼາຍ ຈົນນັບບໍ່ຖ້ວນ ດັ່ງເມັດຊາຍຢູ່ແຄມທະເລ, ມີລັກສະນະທີ່ແຕກຕ່າງຢ່າງສິ້ນເຊີງ ກັບພວກຄົນທີ່ໄດ້ຟື້ນຄືນຊີບໃນການຟື້ນຈາກຄວາມຕາຍຄັ້ງທຳອິດ. ເມື່ອຄົນຊອບທຳເປັນຂຶ້ນມານັ້ນ ກໍມີຄວາມສວຍງາມຫຼໍ່ເຫຼົາດັ່ງໜຸ່ມສາວອະມະຕະທີ່ບໍ່ຮູ້ຈັກແກ່, ແຕ່ຄົນອະທຳນັ້ນ ເປັນຂຶ້ນມາໂດຍຍັງມີຮ່ອງຮອຍຂອງໂຣຄາພະຍາດ ແລະ ຄວາມຕາຍ. <span class="egw">{GC 662.1}</span></p>
<p>ຕາທຸກໜ່ວຍຂອງຝູງຊົນຈຳນວນມະຫາສານນັ້ນ ຈັບຈ້ອງຢູ່ທີ່ພຣະຣັດສະໝີແຫ່ງພຣະບຸດຂອງພຣະເຈົ້າ. ຄົນອະທຳເຫຼົ່ານັ້ນຮ້ອງຂຶ້ນເປັນສຽງດຽວກັນວ່າ: “ຂໍພຣະເຈົ້າອວຍພອນທ່ານຜູ້ທີ່ສະເດັດມາໃນນາມຂອງອົງພຣະຜູ້ເປັນເຈົ້າ.” (ມັດທາຍ 23:39). ການທີ່ຮ້ອງຖ້ອຍຄຳເຫຼົ່ານັ້ນ ບໍ່ແມ່ນຍ້ອນພວກເຂົາຮັກພຣະເຢຊູ, ແຕ່ເປັນເພາະພະລັງແຫ່ງຄວາມຈິງກະຕຸ້ນພວກເຂົາໃຫ້ເວົ້າອອກມາ ແມ່ນວ່າຈະບໍ່ເຕັມໃຈກໍຕາມ. ຄົນອະທຳເຫຼົ່ານັ້ນເຄີຍເສຍຊີວິດລົງຢ່າງໃດ ກໍເປັນຂຶ້ນມາຢ່າງນັ້ນ ຄືຍັງມີຄວາມຈົງກຽດຈົງຊັງຕໍ່ພຣະຄຣິສ ແລະ ຈິດໃຈແຂງກະດ້າງຄືເກົ່າ. ພວກເຂົາຈະບໍ່ໄດ້ຮັບໂອກາດອີກ ເພື່ອປັບປ່ຽນແກ້ໄຂຄວາມຜິດພາດໃນຊີວິດທີ່ຜ່ານມາ ເພາະວ່າຈະບໍ່ມີປະໂຫຍດ. ການລະເມີດກົດບັນຍັດຂອງພຣະເຈົ້າຕະຫຼອດຊີວິດ ບໍ່ໄດ້ເຮັດໃຫ້ໃຈຂອງພວກເຂົາອ່ອນລົງ. ຖ້າໃຫ້ໂອກາດອີກ ພວກເຂົາກໍຈະເຮັດຄືເກົ່າ ຄືຫຼົບຫຼີກຈາກຂໍ້ກຳນົດຂອງພຣະເຈົ້າ ແລະ ຍຸຍົງໃຫ້ມີການກະບົດຕໍ່ພຣະອົງ. <span class="egw">{GC 662.2}</span></p>
<p>ພຣະຄຣິສສະເດັດລົງເທິງພູເຂົາໝາກກອກເທດ ອັນເປັນສະຖານທີ່ແຫ່ງດຽວກັນ ທີ່ພຣະອົງສະເດັດຂຶ້ນສະຫວັນ ຫຼັງຈາກທີ່ຟື້ນພຣະຊົນ, ແລະເປັນບ່ອນດຽວກັນ ທີ່ເຫຼົ່າທູດສະຫວັນໄດ້ທົບທວນພຣະສັນຍາ ເລື່ອງການສະເດັດກັບມາຂອງພຣະອົງ. ຜູ້ເຜີຍພຣະທຳກ່າວວ່າ: “ພຣະເຈົ້າຂອງຂ້າພະເຈົ້າ ຈະມາພ້ອມດ້ວຍຝູງເທວະດາທັງໝົດຂອງພຣະອົງ.” “ພຣະອົງຈະຢືນຢູ່ທີ່ເທິງພູເຂົາໝາກກອກເທດ ທີ່ທາງທິດຕາເວັນອອກຂອງນະຄອນເຢຣູຊາເລັມ. ແລ້ວພູເຂົາໝາກກອກເທດ ກໍຈະແຍກອອກເປັນສອງສ່ວນ…ໂດຍມີຮ່ອມພູອັນກວ້າງຂວາງຢູ່ຫວ່າງກາງ.” “ແລ້ວພຣະເຈົ້າຢາເວກໍຈະເປັນກະສັດປົກຄອງແຜ່ນດິນໂລກນີ້ທັງໝົດ; ໃນວັນນັ້ນ, ຈະມີພຣະເຈົ້າຢາເວແຕ່ອົງດຽວ ແລະ ມີນາມຊື່ຂອງພຣະອົງແຕ່ນາມດຽວເທົ່ານັ້ນ.” (ເຊກາຣີຢາ 14:5, 4, 9). ນະຄອນເຢຣູຊາເລັມໃໝ່ລົງມາຈາກສະຫວັນ ດ້ວຍແສງຣັດສະໝີອັນແວວວາວ, ຕັ້ງຢູ່ເທິງບ່ອນທີ່ໄດ້ຮັບການຊຳລະ ແລະ ຖືກຈັດຕຽມໄວ້ເພື່ອຮອງຮັບນະຄອນນັ້ນ; ແລ້ວພຣະຄຣິສພ້ອມດ້ວຍໄພ່ພົນຂອງພຣະອົງ ພ້ອມກັບ ເຫຼົ່າທູດສະຫວັນ ກໍເຂົ້າໄປໃນນະຄອນບໍຣິສຸດ. <span class="egw">{GC 662.3}</span></p>
<p>ບັດນີ້, ຊາຕານກຽມຕົວ ເພື່ອການຕໍ່ສູ້ຢຶດອຳນາດເປັນຄັ້ງສຸດທ້າຍ. ໃນຂະນະທີ່ມັນສິ້ນຣິດ ແລະ ຖືກຕັດຂາດຈາກໂອກາດທີ່ຈະຫຼອກລວງຢູ່ນັ້ນ ມັນຮູ້ສຶກຫົດຫູ່ ແລະ ເປັນທຸກ, ແຕ່ເມື່ອຄົນອະທຳເປັນຂຶ້ນມາຈາກຄວາມຕາຍ ແລະ ມັນເຫັນຝູງຊົນຈຳນວນມະຫາສານຢູ່ຝ່າຍຂອງຕົນ, ມັນຈຶ່ງເກີດຄວາມຫວັງຂຶ້ນມາອີກຄັ້ງໜຶ່ງ ແລະ ຕັ້ງໃຈວ່າຈະບໍ່ຍອມແພ້ໃນການຕໍ່ສູ້ມະຫາກາບ. ມັນຕັ້ງຕົ້ນ ຮວບຮວມກຳລັງມະຫາຊົນທຸກຄົນທີ່ບໍ່ໄດ້ຮັບຄວາມລອດ ໃຫ້ມາຢູ່ໃຕ້ທຸງຂອງມັນ ເພື່ອຈະນຳໃຊ້ພວກເຂົາຕາມແຜນອຸບາຍຂອງມັນ. ຄົນອະທຳເປັນຊະເລີຍເສິກຂອງຊາຕານ ເພາະເມື່ອພວກເຂົາປະຕິເສດພຣະຄຣິສ ກໍເທົ່າກັບເປັນການຍອມຮັບເອົາການປົກຄອງຂອງຈອມກະບົດ. ພວກເຂົາພ້ອມທີ່ຈະຟັງຄຳແນະນຳ ແລະ ເຮັດຕາມຄຳສັ່ງຂອງມັນ. ຊາຕານຍັງໃຊ້ເລ່ລ່ຽມຄືເກົ່າ ໂດຍບໍ່ເປີດເຜີຍຕົວເອງວ່າມັນຄືຊາຕານ. ມັນອ້າງວ່າຕົນເປັນເທບພະເຈົ້າ ແລະ ເປັນເຈົ້າຊີວິດຂອງໂລກໂດຍຊອບທຳ, ແຕ່ວ່າໂລກນີ້ຖືກຍາດເອົາຈາກມັນຢ່າງບໍ່ເປັນທຳ. ມັນບອກກັບພວກທີ່ຫຼົງຢູ່ຝ່າຍຂອງມັນວ່າ ມັນເປັນພຣະຜູ້ໄຖ່ ທີ່ໃຫ້ພວກເຂົາເປັນຂຶ້ນຈາກຄວາມຕາຍດ້ວຍອຳນາດຂອງມັນເອງ; ແລະບັດນີ້, ມັນຈະປົດປ່ອຍພວກເຂົາອອກຈາກອຳນາດຜະເດັດການ ທີ່ໂຫດຫ້ຽມທີ່ສຸດ. ໃນເມື່ອພຣະຄຣິສບໍ່ໄດ້ສະຖິດຢູ່ກັບຄົນເຫຼົ່ານັ້ນ ຊາຕານຈຶ່ງເຮັດອິດທິຣິດຕ່າງໆ ເພື່ອສະໜັບສະໜູນຂໍ້ອ້າງຂອງຕົນ. ມັນເຮັດໃຫ້ຜູ້ທີ່ອ່ອນແອກັບມາເຂັ້ມແຂງ ແລະ ດົນໃຈທຸກຄົນດ້ວຍອຸດົມການ ແລະ ພະລັງຂອງມັນເອງ. ຊາຕານສະເໜີທີ່ຈະນຳພວກເຂົາໃຫ້ໂຈມຕີໄພ່ພົນຂອງພຣະເຈົ້າ ແລະ ຢຶດເອົານະຄອນຂອງພຣະອົງ. ດ້ວຍຄວາມອວດອົ່ງທະນົງຕົວ ມັນຊີ້ໄປຍັງຄົນຈຳນວນຫຼວງຫຼາຍອັນນັບບໍ່ຖ້ວນ ທີ່ເປັນຂຶ້ນມາຈາກຄວາມຕາຍ ແລ້ວປະກາດວ່າ ໃນຖານະຜູ້ນຳພວກເຂົາ ມັນຈະສາມາດຕີຊະນະນະຄອນ ແລະ ຢຶດເອົາບັນລັງກັບອານາຈັກທີ່ເປັນຂອງຕົນ. <span class="egw">{GC 663.1}</span></p>
<p>ໃນຝູງຊົນມະຫຶມານັ້ນ ມີພວກຄົນອາຍຸຍືນຈາກສະໄໝກ່ອນນ້ຳຖ້ວມໂລກ, ເປັນຄົນສູງໃຫຍ່ ແລະ ມີສະຕິປັນຍາອັນສະຫຼຽວສະຫຼາດ. ຄົນເຫຼົ່ານີ້ຍອມໃຫ້ທູດຂອງຊາຕານເຂົ້າຄວບຄຸມ ຈົນພວກເຂົາໃຊ້ສຸດຄວາມຮູ້ ແລະ ຄວາມສາມາດໃນການຍົກຍໍຕົນເອງ. ປະຊາຊົນໃນໂລກບູຮານໄດ້ຫຼົງໄຫຼເຄົາລົບບູຊາຄົນເຫຼົ່ານັ້ນ ເນື່ອງຈາກສະຕິປັນຍາອັນແຫຼມຄົມ ທີ່ຄິດຄົ້ນຜົນງານອັນໜ້າອັດສະຈັນ. ແຕ່ພວກເຂົາເປັນຄົນໂຫດຮ້າຍ ແລະ ໄດ້ຄິດຄົ້ນອຸປະກອນຕ່າງໆທີ່ອຳນວຍຄວາມຊົ່ວ, ເຮັດໃຫ້ແຜ່ນດິນໂລກເຕັມໄປດ້ວຍມົນທິນບາບ ແລະ ທຳລາຍພຣະລັກສະນະຂອງພຣະເຈົ້າ. ທັງໝົດນີ້ ເປັນເຫດໃຫ້ພຣະເຈົ້າຊົງລຶບລ້າງຄົນເຫຼົ່ານັ້ນອອກຈາກພື້ນພິພົບ ທີ່ພຣະອົງຊົງສ້າງ ໂດຍໃຫ້ນ້ຳຖ້ວມໂລກ. ທ່າມກາງຊຸມນຸມຊົນໃຫຍ່ນັ້ນ ກໍມີບັນດາກະສັດ ແລະ ນາຍພົນທີ່ຊະນະຊົນຊາດອື່ນ, ຄືຊາຍສະກັນທີ່ບໍ່ເຄີຍປະລາໄຊໃນສົງຄາມ ເປັນນັກຮົບທີ່ອົງອາດ ແລະ ທະເຍີທະຍານ. ຄົນເຫຼົ່ານີ້ເມື່ອມີຊີວິດຢູ່ ກໍເຮັດໃຫ້ຄົນທັງໂລກສັ່ນສະທ້ານ. ພາວະການຕາຍບໍ່ໄດ້ປ່ຽນນິໄສຂອງຄົນເຫຼົ່ານັ້ນ. ເມື່ອເປັນຂຶ້ນມາຈາກຄວາມຕາຍ ພວກເຂົາກໍສືບຕໍ່ຄວາມຄິດຈາກຈຸດເດີມເມື່ອຄາວທີ່ເສຍຊີວິດໄປ ແລະ ຍັງຄົງມີຄວາມຢາກສູ້ເອົາຊະນະອັນດຽວກັນ ທີ່ມີໃນຄາວທີ່ລົ້ມຕາຍ. <span class="egw">{GC 664.1}</span></p>
<h2 id="section-1">ການຕໍ່ສູ້ກັບພຣະເຈົ້າຄັ້ງສຸດທ້າຍ</h2>
<p>ຊາຕານປຶກສາກັບບັນດາທູດຂອງມັນ ແລ້ວຈຶ່ງປຶກສາກັບພວກກະສັດ, ນາຍພົນ ແລະ ນັກຮົບຜູ້ເກັ່ງກາດເຫຼົ່ານັ້ນ. ພວກເຂົາສະຫຼຸບວ່າ ຝ່າຍຂອງຕົນມີກຳລັງ ແລະ ມີຈຳນວນຫຼາຍກວ່າ ເມື່ອທຽບກັບກອງທັບທີ່ຢູ່ພາຍໃນນະຄອນ ຈຶ່ງປະກາດວ່າຈະສາມາດຢຶດເອົານະຄອນນັ້ນໄດ້. ພວກເຂົາວາງແຜນທີ່ຈະຢຶດເອົາຊັບສິນ ແລະ ສະຫງ່າຣາສີຂອງນະຄອນເຢຣູຊາເລັມໃໝ່; ທຸກຄົນຈຶ່ງກຽມຕົວທັນທີເພື່ອການຕໍ່ສູ້. ພວກນາຍຊ່າງທີ່ມີຝີມືດີກໍພາກັນຜະລິດອາວຸດຍຸດໂທປະກອນ. ສ່ວນຄົນທີ່ມີຊື່ສຽງໃນການນຳກອງທັບ ກໍຮວບຮວມນັກຮົບ ແລະ ແບ່ງອອກເປັນໜ່ວຍເປັນກອງ. <span class="egw">{GC 664.2}</span></p>
<p>ໃນທີ່ສຸດກໍມີຄຳສັ່ງໃຫ້ເຄື່ອນທັບ, ກອງກຳລັງທີ່ນັບບໍ່ຖ້ວນຈຶ່ງເຄື່ອນໄປ ເປັນກອງທັບທີ່ໃຫຍ່ມະຫາສານ ກວ່າທີ່ນາຍພົນຄົນໃດໃນໂລກ ເຄີຍບັນຊາມາກ່ອນ. ຖ້າເອົາກອງທັບທັງຫຼາຍໃນປະຫວັດສາດມະນຸດ ໃນທຸກຍຸກທຸກສະໄໝ ມາຮວມກັນ ກໍຍັງບໍ່ເທົ່າກັບກອງກຳລັງໃນຄັ້ງນີ້. ຊາຕານຜູ້ເປັນນັກຮົບທີ່ຍິ່ງໃຫຍ່ທີ່ສຸດ ກໍນຳກອງທັບເອງ ແລະ ບັນດາທູດຂອງມັນກໍເຂົ້າຮ່ວມ ເພື່ອການຕໍ່ສູ້ຄັ້ງສຸດທ້າຍນີ້. ບັນດາກະສັດ ແລະ ນັກຮົບທັງຫຼາຍກໍຕາມຊາຕານ, ສ່ວນມະຫາຊົນທົ່ວໄປກໍຕາມເປັນກອງໆ ໂດຍມີການຈັດຕັ້ງຜູ້ນຳໃຫ້ກັບແຕ່ລະກອງ. ກອງທັບອັນໜາແໜ້ນນັ້ນ ເຄື່ອນໄປສູ່ນະຄອນຂອງພຣະເຈົ້າດ້ວຍການເປັນລະບຽບ ເໝືອນກອງທັບທີ່ຜ່ານການຝຶກຕາມວິຊາທະຫານ ແມ່ນວ່າພື້ນພິພົບໂລກນັ້ນ ຈະແຕກລະແຫງກໍຕາມ. ພຣະເຢຊູສັ່ງໃຫ້ປິດປະຕູທຸກບານຂອງນະຄອນເຢຣູຊາເລັມໃໝ່ ໃນຂະນະທີ່ກອງທັບທັງຫຼາຍຂອງຊາຕານລ້ອມນະຄອນໄວ້ ແລະ ກຽມຕົວເພື່ອໂຈມຕີ. <span class="egw">{GC 664.3}</span></p>
<p>ບັດນີ້, ພຣະຄຣິສປາກົດອີກຄັ້ງໜຶ່ງ ໃຫ້ພວກສັດຕູໄດ້ເຫັນ. ມີບັນລັງຕັ້ງຢູ່ສູງເໜືອນະຄອນ; ຖານຂອງບັນລັງນັ້ນ ເປັນຄຳບໍຣິສຸດທີ່ຂັດມັນແວວວາວ. ພຣະບຸດຂອງພຣະເຈົ້າປະທັບເທິງບັນລັງນັ້ນ; ບັນດາໄພ່ພົນແຫ່ງອານາຈັກຂອງພຣະອົງລ້ອມຮອບພຣະອົງ. ບໍ່ມີພາສາໃດສາມາດບັນລະຍາຍເຖິງຣິດອຳນາດ ແລະ ສະຫງ່າຣາສີຂອງພຣະອົງ; ບໍ່ມີສຳນວນໃດສາມາດພັນລະນາໃຫ້ເຫັນພາບ. ຣັດສະໝີພາບຂອງພຣະບິດາອົງນິຣັນຫໍ່ຫຸ້ມພຣະບຸດໄວ້. ແສງສະຫວ່າງທີ່ສາຍອອກຈາກພຣະອົງ ສ່ອງເຕັມພຣະນະຄອນຂອງພຣະເຈົ້າ ແລະ ສ່ອງອອກທາງປະຕູເມືອງ ຈົນແຜ່ນດິນໂລກສະຫວ່າງສະໄຫວໄປດ້ວຍແສງຣັດສະໝີນັ້ນ. <span class="egw">{GC 665.1}</span></p>
<p>ຜູ້ທີ່ຢູ່ໃກ້ບັນລັງທີ່ສຸດ ຄືພວກທີ່ເຄີຍຮັບໃຊ້ຊາຕານດ້ວຍຄວາມກະຕືລືລົ້ນ ແຕ່ໄດ້ຮັບຄວາມລອດພົ້ນ ເໝືອນດັ່ງດົ້ນຟືນທີ່ຖືກດຶງອອກຈາກກອງໄຟ. ຄົນເຫຼົ່ານີ້ໄດ້ຕິດຕາມອົງພຣະຜູ້ຊ່ວຍໃຫ້ລອດຢ່າງສຸດຈິດສຸດໃຈ. ຖັດອອກໄປ ກໍເປັນພວກທີ່ໄດ້ຝຶກອຸປະນິໄສຄຣິສຕຽນຈົນສົມບູນ ທ່າມກາງສິ່ງແວດລ້ອມ ທີ່ເຕັມໄປດ້ວຍຄວາມເຊື່ອຖືທີ່ບໍ່ເປັນຄວາມຈິງ ແລະ ຄົນທີ່ບໍ່ສັດຊື່ຕໍ່ພຣະເຈົ້າ. ຄົນເຫຼົ່ານີ້ໃຫ້ກຽດກົດບັນຍັດຂອງພຣະເຈົ້າ ໃນຂະນະທີ່ຄຣິສຕຽນທົ່ວໂລກພາກັນປະກາດວ່າ ກົດບັນຍັດດັ່ງກ່າວຖືກຍົກເລີກແລ້ວ. ໃນກຸ່ມນີ້ ກໍມີຄົນນັບລ້ານຈາກທຸກຍຸກທຸກສະໄໝ ທີ່ຖືກຂ້າຍ້ອນຄວາມເຊື່ອ. ແລ້ວຖັດໄປອີກກໍຄື “ປະຊາຊົນຫຼວງຫຼາຍຈົນນັບບໍ່ຖ້ວນ; ພວກເຫຼົ່ານີ້ມາຈາກທຸກປະເທດ, ທຸກເຜົ່າ, ທຸກຊົນຊາດ, ທຸກພາສາ, ຄົນເຫຼົ່ານີ້ນຸ່ງເສື້ອຄຸມສີຂາວ ຖືກ້ານຕານຢືນຢູ່ຕໍ່ໜ້າບັນລັງ ແລະ ຊ້ອງໜ້າພຣະເມສານ້ອຍ.” (ພຣະນິມິດ 7:9). ການຕໍ່ສູ້ຂອງຄົນເຫຼົ່ານີ້ໄດ້ສິ້ນສຸດລົງ, ໄຊຊະນະເປັນຂອງພວກເຂົາ. ພວກເຂົາໄດ້ແລ່ນແຂ່ງຂັນຈົນເຖິງເສັ້ນໄຊ. ກ້ານຕານໃນມືຂອງພວກເຂົານັ້ນ ເປັນສັນຍະລັກແຫ່ງໄຊຊະນະ; ສ່ວນເສື້ອຄຸມສີຂາວ ໝາຍເຖິງຄວາມຊອບທຳອັນບໍຣິສຸດຂອງພຣະຄຣິສ ທີ່ບັດນີ້ເປັນຂອງພວກເຂົາແລ້ວ. <span class="egw">{GC 665.2}</span></p>
<p>ບັນດາຜູ້ທີ່ໄດ້ຮັບການຊົງໄຖ່ ໄດ້ຮ້ອງເພງສັນລະເສີນທີ່ກ້ອງກັງວານໄປທົ່ວຟ້າສະຫວັນວ່າ: “ຄວາມລອດພົ້ນຂຶ້ນຢູ່ກັບພຣະເຈົ້າຂອງພວກເຮົາ ຜູ້ຊົງປະທັບຢູ່ເທິງພຣະຣາຊບັນລັງ ແລະ ຂຶ້ນຢູ່ກັບພຣະເມສານ້ອຍ.” (ພຣະນິມິດ 7:10). ພວກທູດສະຫວັນ ແລະ ເສຣາຟິມ ຮ່ວມປະສານສຽງຮ້ອງເພງສັນລະເສີນ. ເມື່ອຜູ້ທີ່ໄດ້ຮັບການຊົງໄຖ່ ເຫັນຣິດອຳນາດ ແລະ ຄວາມຊົ່ວຮ້າຍຊອງຊາຕານ ພວກເຂົາຈຶ່ງຊາບຊຶ້ງຢ່າງທີ່ບໍ່ເຄີຍເປັນມາກ່ອນວ່າ ມີແຕ່ພຣະຄຣິສເທົ່ານັ້ນ ທີ່ສາມາດນຳໄຊຊະນະໃຫ້ກັບພວກເຂົາໄດ້. ທ່າມກາງບັນດາຄົນທັງຫຼາຍທີ່ໃສ່ເສື້ອຂາວຢ່າງສະຫວ່າງສະໄຫວນັ້ນ ບໍ່ມີຜູ້ໃດຄິດວ່າ ຕົນໄດ້ລອດພົ້ນດ້ວຍການກະທຳຂອງຕົນເອງ ສະເໝືອນໜຶ່ງວ່າ ຕົນໄດ້ໄຊຊະນະດ້ວຍກຳລັງ ແລະ ຄວາມດີຂອງຕົນເອງ, ບໍ່ມີໃຜກ່າວເຖິງຄວາມທຸກຍາກທີ່ຕົນຕ້ອງທົນ; ແຕ່ເນື້ອຮ້ອງຂອງທຸກເພງທີ່ຂັບຂານ ແລະ ປະເດັນສຳຄັນຂອງທຸກເພງທີ່ຂັບຮ້ອງ ລ້ວນແຕ່ມີຄວາມໝາຍວ່າ: ຄວາມລອດພົ້ນນັ້ນມາຈາກພຣະເຈົ້າ ແລະ ຈາກພຣະເມສານ້ອຍ. <span class="egw">{GC 665.3}</span></p>
<h2 id="section-2">ປະກາດຄຳຕັດສິນຕໍ່ພວກກະບົດ</h2>
<p>ພິທີອັນສຸດທ້າຍ ໃນການເຈີມພຣະບຸດຂອງພຣະເຈົ້າເປັນກະສັດ ກໍດຳເນີນໄປຕໍ່ໜ້າຊາວໂລກ ແລະ ຊາວສະຫວັນທີ່ຊຸມນຸມກັນຢູ່ນັ້ນ. ບັດນີ້, ໃນຖານະກະສັດເໜືອກະສັດທັງປວງ ຜູ້ມີຣິດອຳນາດສູງສຸດ, ພຣະອົງຊົງປະກາດຄຳຕັດສິນລົງໂທດ ຝ່າຍທີ່ກະບົດຕໍ່ການປົກຄອງຂອງພຣະອົງ ແລະ ຊົງລົງໂທດບັນດາຜູ້ທີ່ລະເມີດພຣະບັນຍັດຂອງພຣະອົງ ແລະ ກົດຂີ່ຂົ່ມເຫັງໄພ່ພົນຂອງພຣະອົງ. ຜູ້ເຜີຍພຣະທຳຂອງພຣະເຈົ້າກ່າວວ່າ: “ຂ້າພະເຈົ້າກໍໄດ້ເຫັນພຣະບັນລັງໃຫຍ່ສີຂາວ ທັງເຫັນພຣະອົງຜູ້ທີ່ນັ່ງຢູ່ເທິງບັນລັງນັ້ນ. ເມື່ອພຣະອົງຊົງປາກົດ, ແຜ່ນດິນໂລກ ແລະ ທ້ອງຟ້າກໍພ່າຍໜີ ແລະ ບ່ອນຢູ່ສຳລັບແຜ່ນດິນໂລກ ແລະ ທ້ອງຟ້ານັ້ນກໍບໍ່ເຫັນອີກ. ແລະຂ້າພະເຈົ້າໄດ້ເຫັນບັນດາຄົນທີ່ຕາຍແລ້ວ ທັງຜູ້ໃຫຍ່ ແລະ ຜູ້ນ້ອຍ ພາກັນຢືນຢູ່ຕໍ່ໜ້າພຣະບັນລັງນັ້ນ, ໜັງສືຕ່າງໆກໍເປີດອອກ ແລະ ມີໜັງສືອີກເຫຼັ້ມໜຶ່ງ ກໍເປີດອອກເໝືອນກັນ ຄືໜັງສືທະບຽນແຫ່ງຊີວິດ ແລະ ຄົນທັງຫຼາຍທີ່ຕາຍແລ້ວ ກໍຖືກຕັດສິນຕາມການກະທຳຂອງພວກເຂົາ ດັ່ງທີ່ມີບັນທຶກໄວ້ໃນໜັງສືເຫຼົ່ານັ້ນ.” (ພຣະນິມິດ 20:11, 12). <span class="egw">{GC 666.1}</span></p>
<p>ເມື່ອໜັງສືບັນທຶກຕ່າງໆໄດ້ເປີດອອກ ແລະ ພຣະເຢຊູຊົງເບິ່ງໄປຍັງຄົນອະທຳ; ພວກເຂົາຮູ້ສຶກທັນທີເຖິງຄວາມບາບທຸກຢ່າງທີ່ເຄີຍກະທຳ. ພວກເຂົາເຫັນຈຸດທີ່ຕົນໄດ້ຫັນອອກຈາກທາງບໍຣິສຸດ, ໄດ້ເຫັນວ່າຄວາມທະນົງຕົວ ແລະ ຈິດໃຈທີ່ແຂງກະດ້າງ ໄດ້ນຳຕົນໃຫ້ຝ່າຝືນກົດບັນຍັດຂອງພຣະເຈົ້າຫຼາຍພຽງໃດ. ບໍ່ວ່າຈະເປັນເລື່ອງຄວາມບາບ ທີ່ເປັນເຫດໃຫ້ການທົດລອງມີພະລັງ ຫຼື ພຣະພອນທີ່ນຳໃຊ້ໃນທາງທີ່ຜິດ ຫຼື ການດູຖູກຜູ້ທີ່ພຣະເຈົ້າຊົງໃຊ້ມາເພື່ອຕັກເຕືອນ ຫຼື ການປະຕິເສດຄຳຕັກເຕືອນນັ້ນ ຫຼື ການຕໍ່ຕ້ານພຣະເມດຕາຂອງພຣະເຈົ້າ ດ້ວຍຈິດໃຈທີ່ແຂງກະດ້າງບໍ່ຍອມກັບໃຈ: ສິ່ງເຫຼົ່ານີ້ທັງໝົດກໍປາກົດແຈ້ງ ເໝືອນຂຽນດ້ວຍອັກສອນໄຟ. <span class="egw">{GC 666.2}</span></p>
<p>ເໜືອພຣະບັນລັງມີຮູບໄມ້ກາງແຂນປາກົດ ແລະ ມີປາກົດການ ເໝືອນການສາຍຮູບເງົາເຫດການຕ່າງໆຢ່າງຈະແຈ້ງດັ່ງນີ້: ການຖືກທົດລອງ ແລະ ການຕົກສູ່ຄວາມບາບຂອງອາດາມ ພ້ອມດ້ວຍຂັ້ນຕອນຕ່າງໆ ຂອງແຜນການສຳຄັນຂອງການໄຖ່ມະນຸດໃຫ້ລອດ; ການບັງເກີດຢ່າງຕ່ຳຕ້ອຍຂອງພຣະຜູ້ຊ່ວຍໃຫ້ລອດ; ຊີວິດທີ່ລຽບງ່າຍ ແລະ ການເຊື່ອຟັງຂອງພຣະອົງໃນໄວເດັກ ແລະ ໄວໜຸ່ມ; ການຮັບບັບຕິສະມາໃນແມ່ນ້ຳຈໍແດນ; ການອົດອາຫານ ແລະ ການຖືກທົດລອງໃນຖິ່ນແຫ້ງແລ້ງກັນດານ; ການປະກາດຂອງພຣະອົງ ທີ່ຊົງເປີດເຜີຍພຣະພອນອັນລ້ຳຄ່າທີ່ສຸດຈາກສະຫວັນ; ພັນທະກິດອັນເຕັມໄປດ້ວຍຄວາມຮັກ ແລະ ຄວາມເມດຕາທີ່ພຣະອົງຊົງກະທຳໃນກາງເວັນ ແລະ ການເຝົ້າອະທິຖານຕາມພູເຂົາອັນເປົ່າປ່ຽວໃນກາງຄືນ; ການທີ່ຜູ້ຄົນຕອບສະໜອງຕໍ່ພຣະຄຸນຂອງພຣະເຢຊູດ້ວຍຄວາມອິດສາ, ຄວາມກຽດຊັງ ແລະ ການປອງຮ້າຍ; ພາລະອັນໜັກໜ່ວງແຫ່ງຄວາມບາບຂອງມວນມະນຸດສະໂລກ ທີ່ບີບຮັດພຣະອົງຢ່າງເລິກລັບໃນສວນເຄັດເຊມາເນ; ການຖືກທໍລະຍົດໃຫ້ຕົກຢູ່ໃນມືຂອງຝູງຊົນຜູ້ໝາຍເອົາຊີວິດຂອງພຣະອົງ; ເຫດການອັນເປັນຕາໜ້າຕົກຕະລຶງທີ່ເກີດຂຶ້ນໃນຄ່ຳຄືນທີ່ຮ້າຍກາດນັ້ນ; ການທີ່ພຣະອົງບໍ່ໄດ້ດິ້ນສູ້ເມື່ອຕົກຢູ່ໃນຖານະນັກໂທດ; ການທີ່ສາວົກຜູ້ໃກ້ຊິດທີ່ສຸດປະຖິ້ມພຣະອົງ; ການທີ່ພຣະອົງຖືກນຳພາຕາມຖະໜົນຫົນທາງ ໃນນະຄອນເຢຣູຊາເລັມຢ່າງຮຸນແຮງ ແລະ ຮີບດ່ວນ; ການທີ່ພຣະບຸດຂອງພຣະເຈົ້າຖືກນຳອອກມາອວດຕໍ່ໜ້າທ່ານອັນນາ; ຖືກກ່າວຫາໃນສຳນັກຂອງມະຫາປະໂຣຫິດ ແລະ ໃນສຳນັກຂອງປີລາດ; ທັງຕໍ່ໜ້າເຮໂຣດຜູ້ຂີ້ຂາດ ແລະ ໂຫດຮ້າຍນັ້ນ; ພຣະອົງຖືກຄົນເຍາະເຍີ້ຍ, ຖືກດູໝິ່ນ, ຖືກທໍລະມານ ແລະ ຖືກຕັດສິນປະຫານຊີວິດ: ທັງໝົດນີ້ປາກົດແຈ້ງໃນພາບເຄື່ອນໄຫວ ຢູ່ເໜືອພຣະບັນລັງຂອງພຣະອົງ. <span class="egw">{GC 666.3}</span></p>
<p>ບັດນີ້, ມີການສາຍສາກສຸດທ້າຍໃຫ້ຝູງຊົນທີ່ຢືນໂອນເອນຢູ່ນັ້ນເບິ່ງ ຄືພາບຂອງພຣະຄຣິສ ໃນຂະນະທີ່ອົດທົນກ້າວເທົ້າຍ່າງເດີນ\sໄປສູ່ພູເຂົາຄານວາຣີຢ່າງທຸກທໍລະມານ; ອົງເຈົ້ານາຍແຫ່ງສະຫວັນຖືກຄຶງຢູ່ເທິງໄມ້ກາງແຂນ; ບັນດາປະໂຣຫິດຜູ້ອວດອົ່ງ ແລະ ຝູງຊົນທີ່ພາກັນເຍາະເຍີ້ຍຄວາມເຈັບປວດຂອງພຣະອົງ ໃນຊ່ວງລົມຫາຍໃຈສຸດທ້າຍ; ຄວາມມືດທຶບທີ່ເໜືອທຳມະຊາດ; ແຜ່ນດິນທີ່ສະທ້ານຫວັ່ນໄຫວ; ໂງ່ນຫີນທີ່ແຕກເປັນປ່ຽງໆ ແລະ ອຸບມຸງຝັງສົບທີ່ເປີດອອກ ອັນເປັນໝຸດໝາຍເຖິງເວລາທີ່ພຣະຜູ້ໄຖ່ຂອງໂລກສິ້ນພຣະຊົນ. <span class="egw">{GC 667.1}</span></p>
<p>ພາບອັນສະເທືອນໃຈໃນອະດີດ ປາກົດຂຶ້ນຢ່າງຈະແຈ້ງ. ຊາຕານພ້ອມດ້ວຍເຫຼົ່າທູດ ແລະ ຜູ້ທີ່ຕິດຕາມມັນ ກໍບໍ່ສາມາດຫັນໜ້າໜີໄປຈາກພາບເຫຼົ່ານັ້ນ ອັນເປັນການສະແດງເຖິງຜົນການກະທຳຂອງຕົນເອງ. ທັງຊາຕານ, ບັນດາທູດຂອງມັນ ແລະ ທຸກຄົນລ້ວນແຕ່ລະນຶກເຖິງພາກສ່ວນທີ່ຕົນໄດ້ກະທຳ; ທຸກຄົນລ້ວນແຕ່ຊາບຊຶ້ງໃນຄວາມຜິດບາບອັນມະຫັນຂອງຕົນ ເຊັ່ນ: ເຮໂຣດຜູ້ຂ້າເດັກນ້ອຍຜູ້ບໍຣິສຸດໃນໝູ່ບ້ານເບັດເລເຮັມ ໂດຍຫວັງວ່າຈະໄດ້ທຳລາຍກະສັດແຫ່ງອິດສະຣາເອນ; ນາງເຮໂຣເດຍຜູ້ຕ່ຳຊ້າຕ້ອງຮັບຜິດຊອບ ຕໍ່ການຕາຍຂອງໂຢຮັນຜູ້ໃຫ້ບັບຕິສະມາ; ປີລາດຜູ້ອ່ອນປວກປຽກ ແລະ ມຸ່ງເອົາຕົວລອດຄົນດຽວ; ພວກທະຫານທີ່ເຍາະເຍີ້ຍ; ພວກປະໂຣຫິດກັບຜູ້ນຳ ແລະ ຝູງຊົນຜູ້ບ້າຄັ່ງທີ່ຮ້ອງຂຶ້ນວ່າ, “ໃຫ້ໂທດເລື່ອງຄວາມຕາຍຂອງລາວ ຕົກຖືກພວກເຮົາ ແລະ ລູກຫຼານຂອງພວກເຮົາ!” (ມັດທາຍ 27:25); ຕ່າງຄົນຕ່າງໄດ້ເຫັນເຖິງຄວາມຜິດຂອງຕົນ. ພວກເຂົາພະຍາຍາມຫຼົບຊ່ອນ\sຈາກພຣະຣັດສະໝີແຫ່ງພຣະພັກຂອງພຣະຄຣິສ\sທີ່ເຈີດຈ້າກວ່າແສງອາທິດ ແຕ່ກໍບໍ່ເປັນປະໂຫຍດ. ໃນຂະນະດຽວກັນ, ບັນດາຜູ້ທີ່ໄດ້ຮັບການຊົງໄຖ່ ໄດ້ຖອດມົງກຸດວາງລົງທີ່ພຣະບາດຂອງພຣະຜູ້ຊ່ວຍໃຫ້ລອດ ພ້ອມຮ້ອງຂຶ້ນວ່າ: “ພຣະອົງສິ້ນພຣະຊົນເພື່ອຂ້ານ້ອຍ!” <span class="egw">{GC 667.2}</span></p>
<p>ທ່າມກາງບັນດາຜູ້ທີ່ໄດ້ຮັບການຊົງໄຖ່ ກໍມີພວກອັກຄະສາວົກຂອງພຣະຄຣິສ ຄືໂປໂລຜູ້ຫານກ້າ, ເປໂຕຜູ້ກະຕືລືລົ້ນ, ໂຢຮັນຜູ້ຕອບສະໜອງຄວາມຮັກຂອງພຣະຄຣິສດ້ວຍຄວາມຮັກ ແລະ ພີ່ນ້ອງຂອງຄົນເຫຼົ່ານີ້ຜູ້ຈິງໃຈ, ພ້ອມດ້ວຍຄົນຈຳນວນຫຼວງຫຼາຍທີ່ຍອມຖືກຂ້າເພາະຄວາມເຊື່ອ; ສ່ວນພາຍນອກກຳແພງນັ້ນ, ທ່າມກາງສິ່ງໜ້າກຽດໜ້າຊັງທັງຫຼາຍ ກໍຄືຄົນທີ່ກົດຂີ່, ຈັບຂັງ ແລະ ຂ້າຜູ້ຊອບທຳໃຫ້ຕາຍ. ຈັກກະພັດເນໂຣຜູ້ຫ້ຽມໂຫດ ແລະ ເລວຊາມດັ່ງປີສາດຮ້າຍກໍຢູ່ທີ່ນັ້ນ ແລະ ໄດ້ເຫັນຄວາມສຸກແສນຍິນດີຂອງຄົນທັງຫຼາຍທີ່ເພິ່ນເຄີຍຈັບທໍລະມານ, ເຊິ່ງໃຈຂອງເພິ່ນເປັນຢ່າງມານຊາຕານ ເພາະເຄີຍເພີດເພີນໃນຄວາມເຈັບປວດຂອງຄົນເຫຼົ່ານັ້ນ. ແມ່ຂອງເພິ່ນກໍຢູ່ທີ່ນັ້ນ ແລະ ໄດ້ເຫັນຜົນການກະທຳຂອງຕົນເອງ ຄືອຸປະນິໄສຊົ່ວ ແລະ ການເອົາອາລົມເປັນໃຫຍ່ ທີ່ນາງໄດ້ຖ່າຍທອດໃຫ້ແກ່ລູກຊາຍຜ່ານອິດທິພົນ ແລະ ແບບຢ່າງຂອງນາງ; ສິ່ງເຫຼົ່ານີ້ໄດ້ອອກຜົນໃນອາດຊະຍາກຳຂອງຈັກກະພັດເນໂຣ ທີ່ເຮັດໃຫ້ໂລກສັ່ນສະທ້ານ. <span class="egw">{GC 667.3}</span></p>
<p>ທີ່ນັ້ນມີພວກບາດຫຼວງ ແລະ ພວກຜູ້ນຳໃນລະບອບສັນຕະປາປາ ທີ່ເຄີຍອ້າງວ່າ ຕົນເປັນທູດຂອງພຣະຄຣິສ ແຕ່ໄດ້ໃຊ້ເຄື່ອງທໍລະມານກາຍ, ຄຸກມືດ ແລະ ຫຼັກປະຫານ ເພື່ອຄວບຄຸມຈິດສຳນຶກຂອງໄພ່ພົນຂອງພຣະອົງ. ພວກສັນຕະປາປາຜູ້ທະນົງຕົວກໍຢູ່ທີ່ນັ້ນ; ຄົນເຫຼົ່ານີ້ເຄີຍຍົກຕົວເອງຂຶ້ນເໜືອພຣະເຈົ້າ ແລະ ບັງອາດຄິດທີ່ຈະປ່ຽນພຣະບັນຍັດຂອງອົງຜູ້ສູງສຸດ. ຄົນເຫຼົ່ານີ້ເຄີຍອ້າງວ່າ ຕົນເປັນດັ່ງບິດາຂອງຄຣິສຕະຈັກ; ເຖິງແມ່ນວ່າ ພວກເຂົາຢາກຈະຫຼີກລ້ຽງກໍຕາມ ແຕ່ຈະຕ້ອງລາຍງານການກະທຳຂອງຕົນຕໍ່ພຣະເຈົ້າຢ່າງແນ່ນອນ. ພວກເຂົາມາເຖິງຈຸດທີ່ຕ້ອງຍອມຮັບວ່າ ພຣະເຈົ້າຜູ້ຊົງຮູ້ແຈ້ງໃນທຸກສິ່ງ ຊົງຫວງແຫນພຣະບັນຍັດຂອງພຣະອົງ ແລະ ຈະບໍ່ລືມທີ່ຈະລົງໂທດຜູ້ກະທຳຜິດ ແຕ່ເປັນການຍອມຮັບທີ່ສວາຍເກີນໄປ. ພວກເຂົາຮຽນຮູ້ວ່າ ພຣະຄຣິສຊົງເອົາໃຈໃສ່ໃນຄວາມທຸກຍາກຂອງຄົນຂອງພຣະອົງ ຈຶ່ງຮູ້ສຶກເຖິງນ້ຳໜັກຂອງຖ້ອຍຄຳທີ່ພຣະອົງຊົງກ່າວວ່າ: “ເມື່ອພວກເຈົ້າໄດ້ເຮັດສິ່ງເຫຼົ່ານີ້ ແກ່ຜູ້ທີ່ຕ່ຳຕ້ອຍທີ່ສຸດຄົນໜຶ່ງໃນພວກພີ່ນ້ອງເຫຼົ່ານີ້ຂອງເຮົາ ພວກເຈົ້າກໍໄດ້ເຮັດແກ່ເຮົາເໝືອນກັນ.” (ມັດທາຍ 25:40). <span class="egw">{GC 668.1}</span></p>
<p>ໃນການພິພາກສາຂອງພຣະເຈົ້ານັ້ນ ຄົນອະທຳທັງປວງຖືກກ່າວຫາວ່າ ເປັນກະບົດຕໍ່ການປົກຄອງແຫ່ງສະຫວັນ. ບໍ່ມີທະນາຍຄວາມຄົນໃດມາສູ້ຄະດີໃຫ້ຄົນເຫຼົ່ານີ້, ພວກເຂົາບໍ່ມີຂໍ້ແກ້ຕົວ. ຄຳຕັດສິນຈຶ່ງຖືກປະກາດອອກໄປວ່າ ພວກເຂົາຈະຕ້ອງຖືກລົງໂທດໃຫ້ຕາຍໄປຕະຫຼອດນິຣັນດອນ. <span class="egw">{GC 668.2}</span></p>
<p>ທຸກຄົນເຫັນຢ່າງຈະແຈ້ງວ່າ ຄ່າຈ້າງຂອງຄວາມບາບ ບໍ່ແມ່ນອິດສະຫຼະພາບທີ່ສະຫງ່າງາມ ແລະ ຊີວິດນິຣັນ ແຕ່ແມ່ນຄວາມເປັນທາດ, ຄວາມພິນາດ ແລະ ຄວາມຕາຍ. ຄົນອະທຳເຫັນສິ່ງທີ່ຕົນໄດ້ສູນເສຍ ເພື່ອແລກກັບຊີວິດແຫ່ງການເປັນກະບົດ. ເມື່ອມີການປະກາດເຖິງສະຫງ່າຣາສີ\sແຫ່ງຊີວິດອັນຕະຫຼອດໄປເປັນນິດ ພວກເຂົາໄດ້ດູຖູກ; ແຕ່ບັດນີ້, ສະຫງ່າຣາສີນັ້ນ ເບິ່ງຄື ເປັນສິ່ງທີ່ໜ້າປາຖະໜາຫຼາຍທີ່ສຸດ. ຄົນທີ່ກຳລັງພິນາດຈຶ່ງຮ້ອງວ່າ: “ເຮົາສາມາດໄດ້ສິ່ງທັງໝົດນີ້ ແຕ່ເຮົາເລືອກທີ່ຈະປະມັນຖິ້ມໄວ້ຫ່າງໆ. ໂອ ຄວາມຫຼົງໄຫຼທີ່ແປກປະຫຼາດ! ເຮົາໄດ້ເອົາສັນຕິສຸກ ແລະ ກຽດຕິຍົດສັກສີໄປແລກເອົາຄວາມທຸກ, ການເສຍຊື່ສຽງ ແລະ ຄວາມສິ້ນຫວັງ.” ທຸກຄົນເຫັນວ່າ ການທີ່ພວກເຂົາຖືກຫ້າມບໍ່ໃຫ້ເຂົ້າສະຫວັນນັ້ນ ເປັນການຍຸຕິທຳ ເພາະໂດຍທາງຊີວິດ ພວກເຂົາໄດ້ປະກາດວ່າ: “ພວກເຮົາບໍ່ຕ້ອງການຊາຍຄົນນີ້<a id="fnref:1" href="#fn:1" class="footnote-ref"><sup>1</sup></a> ໃຫ້ເປັນຜູ້ປົກຄອງຂອງພວກເຮົາ.” (ລູກາ 19:14). <span class="egw">{GC 668.3}</span></p>
<h2 id="section-3">ການປະລາໄຊຂອງຊາຕານ</h2>
<p>ຄົນອະທຳ ເບິ່ງການເຈີມພຣະບຸດຂອງພຣະເຈົ້າເປັນກະສັດ ເໝືອນຖືກສະກົດຈິດ. ພວກເຂົາເຫັນແຜ່ນພຣະບັນຍັດໃນພຣະຫັດຂອງພຣະອົງ ຄືກົດລະບຽບຕ່າງໆ ທີ່ພວກເຂົາເຄີຍດູຖູກ ແລະ ຝ່າຝືນນັ້ນ. ພວກເຂົາເຫັນຄວາມສຸກແສນຍິນດີ ແລະ ການສັນລະເສີນຂອງຄົນທັງຫຼາຍທີ່ໄດ້ຮັບຄວາມລອດ; ໃນຂະນະທີ່ສຽງຮ້ອງດັງກ້ອງໄປເຖິງພວກທີ່ຢູ່ນອກນະຄອນນັ້ນ ທຸກຄົນຮ້ອງຂຶ້ນເປັນສຽງດຽວກັນວ່າ, “ຂ້າແດ່ອົງພຣະຜູ້ເປັນເຈົ້າ ພຣະເຈົ້າຜູ້ຊົງຣິດທານຸພາບສູງສຸດ ພຣະຣາຊກິດຂອງພຣະອົງກໍໃຫຍ່ຫຼວງ ແລະ ໜ້າອັດສະຈັນ. ຂ້າແດ່ພຣະມະຫາກະສັດແຫ່ງປະຊາຊາດທັງປວງ ວິຖີທາງຂອງພຣະອົງກໍຍຸຕິທຳ ແລະ ທ່ຽງແທ້.” (ພຣະນິມິດ 15:3); ພວກເຂົາຈຶ່ງຂາບລົງນະມັດສະການອົງເຈົ້າຊີວິດ. <span class="egw">{GC 668.4}</span></p>
<p>ຊາຕານເບິ່ງຄືເປັນອຳມະພາດ ໃນຂະນະທີ່ມັນເບິ່ງສະຫງ່າຣາສີ ແລະ ຄວາມຍິ່ງໃຫຍ່ຂອງພຣະຄຣິສ. ມັນຫວນລະນຶກເຖິງສະພາບທີ່ມັນເຄີຍຢູ່ກ່ອນທີ່ຈະລ່ວງຕົກລົງມາ; ມັນເຄີຍເປັນເຄຣຸບຜູ້ພິທັກ, ມັນຄືເສຣາຟິມຕົນໜຶ່ງ, ຄື “ດວງດາວສ່ອງໃສໃນຕອນເຊົ້າ” (ເອຊາຢາ 14:12), ແຕ່ບັດນີ້ມັນໄດ້ປ່ຽນໄປຫຼາຍ; ມັນໄດ້ເສື່ອມເສຍລົງແທ້! ມັນຖືກຕັດອອກຈາກສະພາທູດສະຫວັນ\Sທີ່ມັນເຄີຍໄດ້ຮັບກຽດນັ້ນ\Sໄປຕະຫຼອດການ. ບັດນີ້, ມັນເຫັນອີກຜູ້ໜຶ່ງຢືນຢູ່ໃກ້ພຣະບິດາ ເພື່ອບັງແສງຣັດສະໝີຂອງພຣະອົງໄວ້. ມັນເຫັນທູດສະຫວັນທີ່ສູງສະຫງ່າອົງໜຶ່ງ ເອົາມົງກຸດມາສວມໃຫ້ພຣະຄຣິສ ແລະ ສຳນຶກຂຶ້ນວ່າ ຕຳແໜ່ງຂອງທູດສະຫວັນອົງນັ້ນໜ້າຈະໄດ້ເປັນຂອງມັນ. <span class="egw">{GC 669.1}</span></p>
<p>ຊາຕານລະນຶກເຖິງບ້ານເດີມໃນສະຫວັນ ຄາວເມື່ອມັນຍັງບໍຣິສຸດປາສະຈາກຄວາມບາບ ແລະ ຈົດຈຳສັນຕິສຸກກັບຄວາມສະດວກສະບາຍ ທີ່ມັນມີກ່ອນທີ່ມັນເລີ່ມຈົ່ມວ່າພຣະເຈົ້າ ແລະ ອິດສາພຣະຄຣິສ. ພາບໃນອະດີດປາກົດຢ່າງແຈ່ມແຈ້ງໃນຄວາມຊົງຈຳ ທັງການກ່າວຫາວ່າຮ້າຍ, ການກໍ່ກະບົດ, ການຫຼອກລວງພວກທູດສະຫວັນເພື່ອຮຽກຮ້ອງຄວາມເຫັນໃຈ ແລະ ການສະໜັບສະໜູນ, ພ້ອມດ້ວຍຄວາມດື້ດ້ານຂອງຕົນທີ່ບໍ່ຍອມແກ້ໄຂຕົນເອງ ເມື່ອພຣະເຈົ້າພ້ອມທີ່ຈະໃຫ້ອະໄພ. ມັນທົບທວນວຽກງານທີ່ມັນເຮັດທ່າມກາງມະນຸດສະໂລກ ແລະ ຜົນງານຂອງມັນ ຄື ຄວາມກຽດຊັງທີ່ມະນຸດມີຕໍ່ກັນ, ການທຳລາຍລ້າງຊີວິດຢ່າງເປັນຕາໜ້າຢ້ານກົວ, ການຂຶ້ນລົງຂອງອານາຈັກຕ່າງໆ, ການໂຄ່ນອຳນາດກະສັດ, ພ້ອມດ້ວຍຄວາມຂັດແຍ້ງ, ການປະຕິວັດ ແລະ ການຕໍ່ສູ້ທີ່ເກີດຂຶ້ນຢ່າງຕໍ່ເນື່ອງເປັນເວລາດົນນານ. ມັນລະນຶກເຖິງວ່າ ມັນເຄີຍພະຍາຍາມຢູ່ຕະຫຼອດເວລາ ເພື່ອຕໍ່ຕ້ານພັນທະກິດຂອງພຣະຄຣິສ ແລະ ເຮັດໃຫ້ມະນຸດຕົກຕ່ຳລົງເລື້ອຍໆ. ມັນເຫັນວ່າ ແຜນອຸບາຍຊົ່ວຂອງມັນ ບໍ່ມີອຳນາດທຳລາຍຜູ້ທີ່ວາງໃຈໃນພຣະເຢຊູ. ໃນຂະນະທີ່ຊາຕານເບິ່ງໄປຍັງອານາຈັກຂອງມັນ ຄືໝາກຜົນແຫ່ງວຽກງານຂອງມັນເອງ, ມັນເຫັນແຕ່ຫາຍະນະ ແລະ ຄວາມລົ້ມແຫຼວ. ມັນຫຼອກຄົນທັງຫຼາຍໃຫ້ຫຼົງເຊື່ອວ່າ ນະຄອນຂອງພຣະເຈົ້າເປັນເຫຍື່ອທີ່ສາມາດຊະນະໄດ້ງ່າຍ, ແຕ່ມັນຮູ້ວ່າ ນັ້ນບໍ່ແມ່ນຄວາມຈິງ. ຫຼາຍຕໍ່ຫຼາຍຄັ້ງ ໃນຂະບວນການຕໍ່ສູ້ມະຫາກາບນີ້ ມັນຕ້ອງປະລາໄຊ ຈົນຕ້ອງຈຳໃຈຍອມແພ້. ມັນຮູ້ດີວ່າ ພຣະເຈົ້າອົງນິຣັນມີອຳນາດຣິດເດດ ແລະ ສະຫງ່າຣາສີຫຼາຍສ່ຳໃດ. <span class="egw">{GC 669.2}</span></p>
<p>ຈຸດປະສົງຂອງຈອມກະບົດ ແມ່ນການແກ້ຕົວ ແລະ ການພິສູດວ່າ ການປົກຄອງຂອງພຣະເຈົ້າ ເປັນຕົ້ນເຫດຂອງການກະບົດ. ມັນໄດ້ທຸ້ມເທສະຕິປັນຍາອັນປາດເປື່ອງທັງໝົດຂອງມັນ ເພື່ອຈຸດປະສົງນີ້. ມັນເຮັດວຽກເປັນລະບົບຢ່າງເປັນແບບແຜນ ຈົນປະສົບຄວາມສຳເລັດຢ່າງໜ້າອັດສະຈັນ ເຮັດໃຫ້ຄົນຈຳນວນມະຫາສານ ຍອມຮັບເອົາມຸມມອງຂອງມັນ ກ່ຽວກັບການຕໍ່ສູ້ອັນຍິ່ງໃຫຍ່ທີ່ດຳເນີນມາຢ່າງຍາວນານ. ມັນຢູ່ເບື້ອງຫຼັງການກະບົດ ແລະ ໄດ້ຫຼອກລວງຄົນໃຫ້ເຊື່ອວ່າ ຄວາມເທັດເປັນຄວາມຈິງເປັນເວລາຫຼາຍພັນປີ. ແຕ່ບັດນີ້, ເຖິງເວລາແລ້ວທີ່ການກະບົດຈະຕ້ອງພ່າຍແພ້ຢ່າງສິ້ນເຊີງ, ເຖິງເວລາທີ່ຈະຕ້ອງເປີດໂປງປະຫວັດ ແລະ ອຸປະນິໄສຂອງຊາຕານ. ໃນຄວາມພະຍາຍາມຄັ້ງສຸດທ້າຍທີ່ຈະໂຄ່ນອຳນາດຂອງພຣະຄຣິສ, ທຳລາຍໄພ່ພົນຂອງພຣະອົງ ແລະ ຢຶດເອົານະຄອນຂອງພຣະເຈົ້າ ຈອມຫຼອກລວງໄດ້ຖືກເປີດໂປງຢ່າງໝົດເປືອກ. ຜູ້ທີ່ເຂົ້າຮ່ວມກັບມັນກໍເຫັນວ່າ ຄວາມມຸ່ງໝາຍຂອງມັນລົ້ມແຫຼວຢ່າງຮາບຄາບ. ຜູ້ຕິດຕາມພຣະຄຣິສ ພ້ອມດ້ວຍທູດສະຫວັນທີ່ຈົງຮັກພັກດີ ເຫັນແຜນອຸບາຍທັງໝົດຂອງຊາຕານ ທີ່ມັນໃຊ້ໃນການຕໍ່ສູ້ກັບການປົກຄອງຂອງພຣະເຈົ້າ. ຊີວິດທັງຫຼາຍທົ່ວຈັກກະວານ ຈຶ່ງພາກັນກຽດຊັງຊາຕານ. <span class="egw">{GC 670.1}</span></p>
<p>ຊາຕານຮູ້ວ່າ ການຈົງໃຈກະບົດ ເຮັດໃຫ້ມັນບໍ່ເໝາະສົມສຳລັບສະຫວັນ. ມັນໄດ້ຝຶກຝົນຕົວເອງ ເພື່ອຕໍ່ສູ້ກັບພຣະເຈົ້າ ຈົນຄວາມບໍຣິສຸດ, ສັນຕິສຸກ ແລະ ຄວາມເປັນນ້ຳໜຶ່ງໃຈດຽວກັນໃນສະຫວັນ ຈະເປັນເລື່ອງທີ່ທໍລະມານໃຈທີ່ສຸດສຳລັບມັນ. ບັດນີ້, ຂໍ້ກ່າວຫາຂອງມັນເລື່ອງພຣະເມດຕາ ແລະ ຄວາມຍຸຕິທຳຂອງພຣະເຈົ້າກໍຍຸຕິລົງເສຍແລ້ວ. ຂໍ້ຕຳໜິທັງໝົດທີ່ມັນເຄີຍພະຍາຍາມໃສ່ຮ້າຍພຣະເຢໂຮວາ ກໍກັບຖືກຕົວມັນເອງ. ບັດນີ້, ຊາຕານກົ້ມລົງຂາບໄຫວ້ ແລະ ສາລະພາບວ່າ ຄຳຕັດສິນລົງໂທດມັນນັ້ນຍຸຕິທຳແລ້ວ. <span class="egw">{GC 670.2}</span></p>
<p>“ໃຜໜໍຈະບໍ່ຢຳເກງພຣະອົງ ແລະ ຈະບໍ່ຖວາຍກຽດແດ່ພຣະນາມຂອງພຣະອົງ ເພາະພຣະອົງຜູ້ດຽວຊົງເປັນຜູ້ບໍຣິສຸດ. ປະຊາຊາດທັງປວງຈະມານະມັດສະການຕໍ່ພຣະພັກພຣະອົງ ເພາະກິດຈະການອັນຍຸຕິທຳຂອງພຣະອົງປາກົດແຈ້ງແລ້ວ.” (ພຣະນິມິດ 15:4). ທຸກຄຳຖາມທີ່ກ່ຽວຂ້ອງກັບຄວາມຈິງ ແລະ ຄວາມເທັດໃນການຕໍ່ສູ້ອັນຍາວນານນັ້ນ ບັດນີ້ໄດ້ຮັບການຊີ້ແຈງໃຫ້ກະຈ່າງແຈ້ງ. ຜົນຂອງການກະບົດ ແລະ ຜົນຂອງການປະຕິເສດພຣະບັນຍັດຂອງພຣະເຈົ້າ ລ້ວນແຕ່ໄດ້ຮັບການເປີດເຜີຍຕໍ່ບັນດາຜູ້ມີຊີວິດທັງຫຼາຍທີ່ພຣະອົງຊົງສ້າງ. ຜົນການປົກຄອງຂອງຊາຕານ ໄດ້ຖືກນຳມາປຽບທຽບກັບການປົກຄອງຂອງພຣະເຈົ້າ ໃຫ້ທຸກຄົນໃນຈັກກະວານໄດ້ເຫັນ. ການກະທຳຂອງຊາຕານເປັນສິ່ງທີ່ກ່າວໂທດມັນເອງ. ສະຕິປັນຍາ, ຄວາມຍຸຕິທຳ, ແລະ ພຣະຄຸນຄວາມດີຂອງພຣະເຈົ້າ ໄດ້ຮັບການພິສູດວ່າຖືກຕ້ອງແລ້ວ. ທຸກຄົນເຫັນວ່າ ການກະທຳທຸກຢ່າງຂອງພຣະເຈົ້າ ຕະຫຼອດການຕໍ່ສູ້ມະຫາກາບນັ້ນ ລ້ວນແຕ່ເຮັດເພື່ອໃຫ້ຜົນດີແກ່ຄົນຂອງພຣະອົງຕະຫຼອດຊົ່ວນິຣັນ ແລະ ອຳນວຍປະໂຫຍດແກ່ບັນດາໂລກຕ່າງໆທີ່ພຣະອົງຊົງສ້າງ. “ຂ້າແດ່ພຣະເຈົ້າຢາເວ ທຸກສິ່ງທີ່ຖືກສ້າງມາ ຈະຍ້ອງຍໍສັນລະເສີນພຣະອົງ ແລະ ປະຊາຊົນຂອງພຣະອົງຈະໂມທະນາຂອບພຣະຄຸນແດ່ພຣະອົງ.” (ເພງສັນລະເສີນ 145:10). ປະຫວັດສາດແຫ່ງຄວາມບາບ ຈະເປັນພະຍານຢູ່ຕະຫຼອດຊົ່ວນິຣັນວ່າ ຄວາມສຸກຂອງບັນດາຜູ້ມີຊີວິດທີ່ພຣະເຈົ້າຊົງສ້າງນັ້ນ ຂຶ້ນຢູ່ກັບກົດບັນຍັດທັງຫຼາຍຂອງພຣະອົງ. ເມື່ອຂໍ້ເທັດຈິງທັງຫຼາຍທີ່ກ່ຽວຂ້ອງກັບການຕໍ່ສູ້ມະຫາກາບໄດ້ປາກົດແຈ້ງແລ້ວ ຜູ້ມີຊີວິດທັງຫຼາຍໃນຈັກກະວານ ທັງຜູ້ທີ່ຈົງຮັກພັກດີ ແລະ ຜູ້ທີ່ຮ່ວມໃນການກະບົດ ກໍຈະຮ້ອງຂຶ້ນພ້ອມກັນວ່າ: “ວິຖີທາງຂອງພຣະອົງກໍຍຸຕິທຳ ແລະ ທ່ຽງແທ້.” <span class="egw">{GC 670.3}</span></p>
<p>ບັນດາຊີວິດທົ່ວຈັກກະວານ ໄດ້ເຫັນການເສຍສະຫຼະອັນໃຫຍ່ຫຼວງທີ່ພຣະບິດາ ແລະ ພຣະບຸດຊົງກະທຳເພື່ອມະນຸດສະໂລກ. ບັດນີ້, ເຖິງເວລາທີ່ພຣະຄຣິສຈະໄດ້ຮັບຕຳແໜ່ງອັນຊອບທຳຂອງພຣະອົງ ເໜືອທູດສະຫວັນທັງຫຼາຍ, ເໜືອຜູ້ມີອຳນາດຣິດເດດທັງສິ້ນ ແລະ ເໜືອນາມຊື່ທັງປວງ. ພຣະອົງຊົງອົດທົນຕໍ່ໄມ້ກາງແຂນ ແລະ ຊົງຖືວ່າຄວາມອັບອາຍນັ້ນບໍ່ເປັນສິ່ງສຳຄັນ ເພື່ອຄວາມສຸກແສນຍິນດີທີ່ຕັ້ງໄວ້ຕໍ່ໜ້າພຣະອົງ ຄືການນຳພາລູກຂອງພຣະອົງຫຼາຍຄົນມາສູ່ສະຫງ່າຣາສີ. ເຖິງແມ່ນວ່າຄວາມໂສກເສົ້າ ແລະ ຄວາມອັບອາຍນັ້ນໃຫຍ່ຫຼວງເກີນຄຳບັນລະຍາຍ ແຕ່ຄວາມຊື່ນຊົມຍິນດີ ແລະ ສະຫງ່າຣາສີທີ່ໄດ້ຮັບກໍຍິ່ງໃຫຍ່ກວ່າ. ພຣະອົງຊົງເບິ່ງໄປຍັງຄົນທັງຫຼາຍທີ່ພຣະອົງຊົງໄຖ່ ແລະ ເຫັນຜູ້ຄົນທີ່ໄດ້ຮັບການປ່ຽນແປງຕາມພຣະລັກສະນະຂອງພຣະອົງ; ຈິດໃຈທຸກຄົນສະທ້ອນເຖິງພຣະລັກສະນະຂອງພຣະເຈົ້າຢ່າງສົມບູນ, ໃບໜ້າທຸກຄົນສະທ້ອນເຖິງພຣະລັກສະນະຂອງອົງເຈົ້າຊີວິດຂອງພວກເຂົາ. ພຣະເຢຊູພໍພຣະໄທເມື່ອເຫັນຜົນແຫ່ງຄວາມທຸກຍາກຂອງພຣະອົງ. ແລ້ວພຣະອົງຊົງກ່າວດ້ວຍສຽງອັນດັງ ຈົນທັງຄົນຊອບທຳ ແລະ ຄົນອະທຳໄດ້ຍິນທົ່ວໜ້າກັນວ່າ: “ເບິ່ງແມ! ຜູ້ທີ່ໄດ້ຮັບການໄຖ່ດ້ວຍໂລຫິດຂອງເຮົາ. ເຮົາໄດ້ທົນທຸກຈົນຕາຍ ເພື່ອຄົນເຫຼົ່ານີ້ຈະໄດ້ຢູ່ກັບເຮົາຕະຫຼອດໄປເປັນນິດນິຣັນດອນ.” ຈາກນັ້ນຄົນທັງຫຼາຍທີ່ນຸ່ງເສື້ອຂາວຮອບບັນລັງ ກໍຮ່ວມກັນຮ້ອງເພງສັນລະເສີນຂຶ້ນວ່າ: “ພຣະເມສານ້ອຍທີ່ຖືກຂ້າແລ້ວນັ້ນ ເປັນຜູ້ສົມຄວນທີ່ຈະໄດ້ຮັບຣິດອຳນາດ, ຊັບສົມບັດ, ສະຕິປັນຍາ, ພະລັງອຳນາດ, ກຽດຕິຍົດ, ສະຫງ່າຣາສີ ແລະ ຄຳສັນລະເສີນ.” (ພຣະນິມິດ 5:12). <span class="egw">{GC 671.1}</span></p>
<h2 id="section-4">ຄວາມພິນາດອັນຮຸນແຮງຂອງຄົນອະທຳ</h2>
<p>ເຖິງແມ່ນວ່າ ຊາຕານຈຳເປັນຕ້ອງຍອມຮັບວ່າ ພຣະເຈົ້າຊົງຍຸຕິທຳ ແລະ ໄດ້ກົ້ມຫົວຂາບລົງຍອມຮັບວ່າ ພຣະຄຣິສຊົງເປັນຜູ້ສູງສຸດ ແຕ່ອຸປະນິໄສຂອງມັນບໍ່ໄດ້ປ່ຽນແປງ. ຄວາມດື້ດ້ານກໍລະເບີດຂຶ້ນເໝືອນເຂື່ອນແຕກ. ມັນໂມໂຫບ້າຄັ່ງ ແລະ ຕັ້ງໃຈວ່າ ຈະບໍ່ຍອມແພ້ສົງຄາມ; ໄດ້ເວລາທີ່ຈະຕໍ່ສູ້ເຈົ້າສະຫວັນຢ່າງດຸເດືອດເປັນຄັ້ງສຸດທ້າຍ. ມັນເຂົ້າໄປທ່າມກາງພວກຂອງມັນຢ່າງຮີບດ່ວນ ພະຍາຍາມປຸກປັ່ນພວກເຂົາໃຫ້ມີຄວາມໂກດແຄ້ນເຊັ່ນດຽວກັບຕົນ ແລະ ໃຫ້ລຸກຂຶ້ນຕໍ່ສູ້ທັນທີ. ແຕ່ທ່າມກາງຄົນຈຳນວນຫຼວງຫຼາຍອັນນັບບໍ່ຖ້ວນ ທີ່ມັນເຄີຍຫຼອກໃຫ້ກະບົດກັບມັນ ບໍ່ມີໃຜຍອມຮັບມັນ. ອຳນາດຂອງມັນໄດ້ຈົບສິ້ນເສຍແລ້ວ. ຄົນອະທຳກຽດຊັງພຣະເຈົ້າເຊັ່ນດຽວກັບຊາຕານ ແຕ່ພວກເຂົາເຫັນວ່າ ບໍ່ມີຄວາມຫວັງແລ້ວ, ພວກເຂົາບໍ່ສາມາດສູ້ຊະນະພຣະເຢໂຮວາໄດ້. ບັດນີ້, ຄວາມຄຽດແຄ້ນຂອງພວກເຂົາເດືອດຂຶ້ນໃສ່ຊາຕານ ແລະ ຜູ້ທີ່ຊາຕານເຄີຍໃຊ້ໃນການຫຼອກລວງ; ພວກເຂົາຈຶ່ງຫັນໄປຕໍ່ສູ້ກັບມັນດ້ວຍຄວາມຮ້າຍກາດດັ່ງຜີສາດ ແລະ ພຸ່ງໃສ່ຜູ້ຮັບໃຊ້ຂອງມັນດ້ວຍຄວາມຄຽດແຄ້ນອັນເຫຼືອປະມານ. <span class="egw">{GC 671.2}</span></p>
<p>ພຣະເຈົ້າຊົງກ່າວວ່າ: “ເພາະເຈົ້າຄິດວ່າເຈົ້າສະຫຼາດ ແລະ ເທົ່າທຽມກັບພຣະເຈົ້າ, ເຮົາກຳລັງນຳບັນດາຊາວຕ່າງຊາດມາໂຈມຕີເຈົ້າ. ພວກເຂົາໂຫດຮ້າຍທີ່ສຸດໃນບັນດາປະຊາຊາດ ແລະ ຈະຊັກດາບຂອງຕົນສູ້ກັບຄວາມງາມແຫ່ງສະຕິປັນຍາຂອງເຈົ້າ ແລະ ຈະເຮັດໃຫ້ຄວາມຮຸ່ງເຮືອງຂອງເຈົ້າເປັນມົນທິນ. ພວກເຂົາຈະໂຍນເຈົ້າລົງໃນຫຼຸມແຫ່ງແດນຄົນຕາຍ.” “ໂອເຄຣຸບຜູ້ພິທັກເອີຍ…ເຮົາຈະກຳຈັດເຈົ້າອອກຈາກທ່າມກາງສິລາໄຟ…ເຮົາຈະຫວ່ຽງເຈົ້າລົງເຖິງດິນ, ເຮົາຈະຕີແຜ່ເຈົ້າຕໍ່ໜ້າກະສັດທັງຫຼາຍ ເພື່ອຕາຂອງຄົນເຫຼົ່ານັ້ນຈະໄດ້ເຫັນເຈົ້າ…ເຮົາຈະເຮັດໃຫ້ເຈົ້າເປັນເທົ່າຖ່ານເທິງແຜ່ນດິນໂລກ ທ່າມກາງສາຍຕາຂອງຄົນທັງປວງທີ່ເບິ່ງເຈົ້າຢູ່…ບັນດາຜູ້ທີ່ຮູ້ຈັກເຈົ້າ ທ່າມກາງຊົນຊາດທັງຫຼາຍ ຈະຕົກຕະລຶງເພາະເຈົ້າ; ເຈົ້າຈະສິ້ນສູນລົງຢ່າງໜ້າຢ້ານ ແລະ ຈະບໍ່ດຳລົງຢູ່ອີກຕໍ່ໄປເປັນນິດ.” (ເອເຊກຽນ 28:6–8 NTV, 16–19 ດັດແປງຈາກສະບັບ KJV/TKJV). <span class="egw">{GC 672.1}</span></p>
<p>“ເກີບທຸກຄູ່ ທັງເສື້ອທີ່ເປິເປື້ອນດ້ວຍເລືອດທຸກໂຕຂອງສັດຕູທີ່ຮຸກຮານ ຈະຖືກເຜົາໄຟທັງສິ້ນ.” “ພຣະເຈົ້າຢາເວໂກດຮ້າຍຊົນຊາດທັງໝົດ ແລະ ກອງທັບທັງຫຼາຍຂອງພວກເຂົາ. ພຣະອົງລົງໂທດພວກເຂົາໃຫ້ໄປສູ່ຄວາມຈິບຫາຍ.” “ພຣະອົງສົ່ງຖ່ານໄຟ ແລະ ມາດທີ່ລຸກໄໝ້ຢູ່ລົງມາສູ່ຄົນຊົ່ວຮ້າຍທັງຫຼາຍ ພຣະອົງໄດ້ລົງໂທດພວກເຂົາໂດຍສົ່ງລົມຮ້ອນມາເຜົາໄໝ້.” (ເອຊາຢາ 9:5; 34:2; ເພງສັນລະເສີນ 11:6). ພຣະເຈົ້າສົ່ງໄຟຕົກລົງມາຈາກຟ້າສະຫວັນ, ພື້ນແຜ່ນດິນໂລກກໍແຕກເປັນປ່ຽງໆ. ເຄື່ອງອາວຸດທີ່ເຊື່ອງໄວ້ໃຕ້ພື້ນພິພົບກໍພຸ່ງຂຶ້ນ, ມີແປວໄຟພຸ້ງອອກຈາກປາກເຫວທຸກແຫ່ງ, ຈົນແມ່ນແຕ່ກ້ອນຫີນກໍລຸກເປັນໄຟ. ວັນນັ້ນຈະເປັນດັ່ງເຕົາໄຟທີ່ເຜົາຜານ, ໂລກະທາດຈະສະຫຼາຍໄປດ້ວຍໄຟ ແລະ ບັນດາຜົນງານຂອງມະນຸດຈະວອດວາຍໃນກອງໄຟ. (ເບິ່ງ ມາລາກີ 4:1; 2 ເປໂຕ 3:10). ພື້ນແຜ່ນດິນໂລກເໝືອນດັ່ງທະເລໄຟທີ່ມີຄື້ນລາວາຊັດໄປມາ, ເປັນວັນພິພາກສາລົງໂທດຄົນອະທຳໃຫ້ພິນາດ. “ມາເຖິງຕອນນີ້ ແມ່ນເວລາທີ່ພຣະເຈົ້າຢາເວຈະຊ່ວຍກູ້ເອົາພູເຂົາຊີໂອນ ແລະ ແກ້ແຄ້ນເຫຼົ່າສັດຕູຂອງພູເຂົາຊີໂອນໃຫ້ໝົດສິ້ນ.” (ເອຊາຢາ 34:8). <span class="egw">{GC 672.2}</span></p>
<p>ຄົນອະທຳໄດ້ຮັບການຕອບແທນໃນແຜ່ນດິນໂລກ. (ເບິ່ງ ສຸພາສິດ 11:31). “ພຣະເຈົ້າຢາເວອົງຊົງຣິດອຳນາດຍິ່ງໃຫຍ່ກ່າວວ່າ, ‘ພວກເຂົາຈະຖືກໄຟເຜົາດັ່ງເຟືອງ. ໃນວັນນັ້ນ ພວກເຂົາຈະຖືກໄຟເຜົາ ແລະ ຈະບໍ່ມີຫຍັງເຫຼືອຢູ່ເລີຍ.’” (ມາລາກີ 4:1). ບາງຄົນຖືກທຳລາຍທັນທີ, ສ່ວນຄົນອື່ນຕ້ອງທົນຄວາມເຈັບປວດທໍລະມານຢູ່ຫຼາຍມື້. ທຸກຄົນຮັບໂທດ “ຕາມການກະທຳຂອງຕົນ.” ສ່ວນຄວາມບາບຂອງຄົນຊອບທຳນັ້ນ ໄດ້ໂອນຖ່າຍໃຫ້ຊາຕານແລ້ວ ແລະ ມັນຕ້ອງທົນທຸກທໍລະມານ ບໍ່ພຽງແຕ່ຍ້ອນການກະບົດຂອງມັນເອງ ແຕ່ຍ້ອນຄວາມບາບ ທີ່ມັນໄດ້ທົດລອງຄົນຂອງພຣະເຈົ້າໃຫ້ກະທຳດ້ວຍ. ໂທດຂອງມັນຈະໜັກກວ່າບັນດາຄົນທີ່ມັນຫຼອກລວງຢ່າງຫຼວງຫຼາຍ. ຫຼັງຈາກທຸກຄົນທີ່ພິນາດ ຍ້ອນການລໍ້ລວງຂອງຊາຕານ ຖືກເຜົາໄໝ້ໃຫ້ໝົດສິ້ນ ຊາຕານເອງກໍຍັງຕ້ອງຢູ່ຢ່າງເຈັບປວດຕໍ່ໄປ. ແຕ່ໃນທີ່ສຸດ, ໄຟທີ່ຊຳລະນັ້ນ ຈະເຜົາຄົນອະທຳຢ່າງໝົດສິ້ນທັງຮາກທັງກິ່ງ, ຊາຕານເປັນດັ່ງຮາກແກ້ວ ແລະ ຜູ້ທີ່ຕິດຕາມມັນກໍຄືກິ່ງ. ເຖິງຄາວນັ້ນ, ທຸກຄົນໄດ້ຮັບໂທດຕາມກົດບັນຍັດຢ່າງເຕັມອັດຕາ ແລະ ຕາມຄວາມຍຸຕິທຳທຸກປະການ, ຟ້າສະຫວັນ ແລະ ແຜ່ນດິນໂລກເບິ່ງແລ້ວປະກາດວ່າ ພຣະເຢໂຮວາຊົງຊອບທຳ. <span class="egw">{GC 673.1}</span></p>
<p>ວຽກງານທຳລາຍຂອງຊາຕານ ໄດ້ຈົບສິ້ນໄປຕະຫຼອດການ. ເປັນເວລາ 6,000 ປີ ທີ່ມັນເຮັດຕາມໃຈມັນເອງ ຈົນໂລກເຕັມໄປດ້ວຍຄວາມທຸກໂສກ ແລະ ທົ່ວຈັກກະວານເຕັມໄປດ້ວຍຄວາມໂສກເສົ້າ. ທຳມະຊາດທັງປວງຄວນຄາງດ້ວຍຄວາມເຈັບປວດມາຢ່າງດົນນານ. ບັດນີ້, ທຸກຊີວິດທີ່ພຣະເຈົ້າຊົງສ້າງ ລ້ວນແຕ່ໄດ້ພົ້ນຈາກຊາຕານ ແລະ ຈະບໍ່ໄດ້ຖືກມັນລໍ້ລວງອີກຕໍ່ໄປເປັນນິດ. “ທົ່ວທັງໂລກມີສິດໄດ້ພັກຜ່ອນ ແລະ ໄດ້ຢູ່ຢ່າງສະຫງົບສຸກ ແລະ ທຸກຄົນຕ່າງກໍຮ້ອງເພງດ້ວຍຄວາມຊົມຊື່ນຍິນດີ.” (ເອຊາຢາ 14:7). ມີສຽງໂຮ່ຮ້ອງສະຫຼອງໄຊ ແລະ ການສັນລະເສີນດັງຂຶ້ນ ຈາກຜູ້ຈົງຮັກພັກດີຕໍ່ພຣະເຈົ້າທົ່ວຈັກກະວານ. “ແລ້ວຂ້າພະເຈົ້າໄດ້ຍິນສຽງນ້ຳ ເໝືອນສຽງຄົນຈຳນວນຫຼວງຫຼາຍ ເໝືອນສຽງນ້ຳນອງຕົກຕາດ ແລະເໝືອນ ຟ້າຮ້ອງສຽງແຮງກ້າວ່າ, ‘ຮາເລລູຢາ ເພາະວ່າອົງພຣະຜູ້ເປັນເຈົ້າ ພຣະເຈົ້າຂອງພວກເຮົາ ຜູ້ຊົງຣິດທານຸພາບອັນສູງສຸດ ໄດ້ຊົງຂຶ້ນສະເຫວີຍຣາດແລ້ວ.’” (ພຣະນິມິດ 19:6). <span class="egw">{GC 673.2}</span></p>
<p>ໃນຂະນະທີ່ໂລກຖືກຫໍ່ຫຸ້ມດ້ວຍໄຟທີ່ທຳລາຍລ້າງນັ້ນ ຄົນຊອບທຳຢູ່ຢ່າງປອດໄພໃນນະຄອນບໍຣິສຸດ. ຄົນເຫຼົ່ານີ້ໄດ້ເປັນຂຶ້ນມາໃນການຟື້ນຄືນຊີວິດຄັ້ງທຳອິດ, ຄວາມຕາຍຄັ້ງທີສອງຈຶ່ງບໍ່ມີອຳນາດເໜືອພວກເຂົາ. ເຖິງແມ່ນວ່າ ພຣະເຈົ້າຊົງເປັນໄຟທີ່ເຜົາຜານສຳລັບຄົນອະທຳ ແຕ່ພຣະອົງເປັນດັ່ງດວງອາທິດ ແລະ ເປັນກຳບັງໃຫ້ແກ່ຄົນຂອງພຣະອົງ. (ເບິ່ງ ພຣະນິມິດ 20:6; ເພງສັນລະເສີນ 84:11). <span class="egw">{GC 673.3}</span></p>
<h2 id="section-5">ທີ່ພຳນັກຖາວອນ</h2>
<p>“ຂ້າພະເຈົ້າໄດ້ເຫັນທ້ອງຟ້າໃໝ່ ແລະ ແຜ່ນດິນໂລກໃໝ່ ເພາະວ່າທ້ອງຟ້າເດີມ ແລະ ແຜ່ນດິນໂລກເດີມນັ້ນ ໄດ້ລ່ວງໄປແລ້ວ.” (ພຣະນິມິດ 21:1 LO1972). ໄຟທີ່ເຜົາຜານຄົນອະທຳ ຈະຊຳລະໂລກໃຫ້ປາສະຈາກມົນທິນ. ບໍ່ເຫຼືອຮ່ອງຮອຍຂອງການຖືກສາບແຊ່ງເລີຍ, ບໍ່ມີຂຸມນະຣົກຮ້າຍ ທີ່ເຜົາຢູ່ຕະຫຼອດນິຣັນ ເພື່ອເຕືອນສະຕິຄົນທີ່ໄດ້ຮັບການຊົງໄຖ່ ໃຫ້ເຫັນເຖິງຜົນອັນເປັນຕາຢ້ານຂອງຄວາມບາບ. <span class="egw">{GC 674.1}</span></p>
<p>ມີສິ່ງດຽວທີ່ເຕືອນຄວາມຊົງຈຳ ນັ້ນຄືຮ່ອງຮອຍໃນພຣະກາຍຂອງພຣະຜູ້ໄຖ່ຂອງພວກເຮົາ ທີ່ຈະບໍ່ເລືອນລາງຈາງຫາຍຕະຫຼອດໄປ. ມີຮ່ອງຮອຍອັນໂຫດຮ້າຍຈາກຄວາມບາບຂອງພວກເຮົາຢູ່ທີ່ພຣະສຽນ, ສີຂ້າງ, ພຣະຫັດ ແລະ ພຣະບາດຂອງພຣະອົງ. ມີຜູ້ເຜີຍພຣະທຳກ່າວເຖິງສະຫງ່າຣາສີຂອງພຣະຄຣິສວ່າ: “ແສງສຸກໃສແມບມາບສ່ອງມາຈາກມືຂອງພຣະອົງ ບ່ອນທີ່ຣິດອຳນາດໄດ້ເຊື່ອງຊ່ອນໄວ້ທີ່ນັ້ນ.” (ຮາບາກຸກ 3:4). ພຣະຄຳພີບາງສະບັບເພີ່ມໝາຍເຫດວ່າ ແສງສຸກໃສດັ່ງກ່າວໄດ້ສ່ອງອອກມາຈາກສີຂ້າງຂອງພຣະອົງ ຄືບ່ອນທີ່ຖືກແທງໃຫ້ເລືອດໄຫຼອອກ ເມື່ອພຣະອົງຊົງໄຖ່ມະນຸດໃຫ້ກັບຄືນດີກັບພຣະເຈົ້າ, ນັ້ນຄືສະຫງ່າຣາສີຂອງພຣະຜູ້ຊ່ວຍໃຫ້ລອດ ເປັນ “ບ່ອນທີ່ຣິດອຳນາດໄດ້ເຊື່ອງຊ່ອນໄວ້ທີ່ນັ້ນ.” ພຣະອົງຊົງຣິດຍິ່ງໃຫຍ່ ໃນການໄຖ່ມະນຸດໃຫ້ລອດພົ້ນດ້ວຍການເສຍສະຫຼະພຣະອົງເອງ; ສະນັ້ນ, ພຣະອົງຈຶ່ງຊົງຣິດເຂັ້ມແຂງ ໃນການລົງໂທດຕາມຄວາມຍຸຕິທຳ ຕໍ່ທຸກຄົນທີ່ດູໝິ່ນພຣະເມດຕາຂອງພຣະເຈົ້າ. ສັນຍະລັກແຫ່ງການຖ່ອມພຣະອົງລົງນັ້ນ ຄືກຽດຕິສັກທີ່ສູງສຸດຂອງພຣະອົງ. ຄົນທັງຫຼາຍຈະປະກາດເຖິງຣິດອຳນາດຂອງພຣະຄຣິສ ແລະ ຈະສັນລະເສີນພຣະອົງຕະຫຼອດນິດນິຣັນດອນ ຍ້ອນແປ້ວຈາກໄມ້ກາງແຂນແຫ່ງຄານວາຣີ. <span class="egw">{GC 674.2}</span></p>
<p>“ນະຄອນເຢຣູຊາເລັມເອີຍ ເຈົ້າເປັນບ່ອນທີ່ພຣະເຈົ້າເຝົ້າເບິ່ງປະຊາຊາດຂອງພຣະອົງ ເໝືອນດັ່ງຄົນລ້ຽງແກະຜູ້ໜຶ່ງ ທີ່ເຝົ້າເບິ່ງຝູງແກະຂອງຕົນຢູ່ເທິງຫໍຄອຍ; ເຈົ້າຈະເປັນເມືອງເອກແຫ່ງຣາຊອານາຈັກອີກເທື່ອໜຶ່ງ ທີ່ເຈົ້າໄດ້ເຄີຍເປັນມາແລ້ວ.” (ມີກາ 4:8). ເວລາມາເຖິງແລ້ວ ທີ່ຄົນບໍຣິສຸດໃນສະໄໝຕ່າງໆ ໄດ້ລໍຄອຍດ້ວຍໃຈປາຖະໜາມາຕັ້ງແຕ່ທູດສະຫວັນຖືດາບເພີງ ເພື່ອຫ້າມມະນຸດຄູ່ທຳອິດບໍ່ໃຫ້ກັບເຂົ້າໄປໃນສວນເອເດນ, ຄືເວລາທີ່ຈະໄດ້ຮັບກຳມະສິດທີ່ຊົງໄຖ່ໄວ້ (ເບິ່ງ ເອເຟໂຊ 1:14). ໃນຄາວທຳອິດ, ພຣະເຈົ້າຊົງມອບແຜ່ນດິນໂລກໃຫ້ມະນຸດຄອບຄອງ ແຕ່ມະນຸດໄດ້ທໍລະຍົດຕໍ່ພຣະອົງ; ໂລກຈຶ່ງຕົກຢູ່ໃນມືຂອງມານຊາຕານເປັນເວລາດົນນານ. ຢ່າງໃດກໍຕາມ, ດ້ວຍແຜນການຊົງໄຖ່ອັນຍິ່ງໃຫຍ່ນັ້ນ ໂລກໄດ້ຮັບການໄຖ່ກັບຄືນມາ. ພຣະເຈົ້າ “ໄດ້ຈັດຮູບຮ່າງສ້າງແຜ່ນດິນໂລກຂຶ້ນມາ ໄດ້ເຮັດໃຫ້ໂລກໝັ້ນຄົງ ແລະ ຢັ້ງຢືນຄົງຢູ່ໄດ້. ພຣະອົງບໍ່ໄດ້ເຮັດໃຫ້ເປັນທີ່ເປົ່າຮ້າງຫວ່າງຄົນ ແຕ່ເປັນບ່ອນທີ່ມະນຸດເຮົາພັກພາອາໄສຢູ່.” (ເອຊາຢາ 45:18). ພຣະປະສົງທຳອິດໃນການສ້າງໂລກຈະໄດ້ສຳເລັດ ໂດຍໂລກຈະກາຍເປັນທີ່ອາໄສຂອງຄົນທັງຫຼາຍ ທີ່ໄດ້ຮັບການຊົງໄຖ່ຕະຫຼອດໄປເປັນນິດ. “ຄົນຊອບທຳຈະໄດ້ຮັບດິນແດນເປັນມໍລະດົກ ແລະ ຈະອາໄສຢູ່ທີ່ນັ້ນສືບໄປເປັນນິດ.” (ເພງສັນລະເສີນ 37:29). <span class="egw">{GC 674.3}</span></p>
<p>ບາງຄົນບໍ່ກ້າຄິດເຖິງມໍລະດົກ ທີ່ຈະໄດ້ຮັບນັ້ນ ວ່າເປັນຄວາມຈິງ ຈຶ່ງສະຫຼຸບວ່າ ເປັນເລື່ອງອຸປະມາອຸປະໄມ. ແຕ່ພຣະຄຣິສຊົງຢືນຢັນຕໍ່ພວກສາວົກຂອງພຣະອົງວ່າ ພຣະອົງໄປຈັດຕຽມບ່ອນຢູ່ໃຫ້ພວກເຂົາໃນຜາສາດຂອງພຣະບິດາ. ຄົນທີ່ຍອມຮັບຄຳສອນໃນພຣະຄຳຂອງພຣະເຈົ້າ ຈະມີຄວາມຮູ້ຢູ່ສ່ວນໜຶ່ງກ່ຽວກັບສະຫວັນ. ໃນຂະນະດຽວກັນ, “ສິ່ງທີ່ຕາບໍ່ເຫັນ ຫູບໍ່ໄດ້ຍິນ ແລະ ສິ່ງທີ່ມະນຸດຄິດບໍ່ອອກ ແມ່ນສິ່ງນັ້ນແຫຼະ ທີ່ພຣະເຈົ້າໄດ້ຊົງຈັດຕຽມໄວ້ ໃຫ້ແກ່ຄົນທັງຫຼາຍທີ່ຮັກພຣະອົງ” (1 ໂກຣິນໂທ 2:9). ສຳນວນພາສາຂອງມະນຸດ ບໍ່ສາມາດບັນລະຍາຍເຖິງລາງວັນທີ່ຄົນຊອບທຳຈະໄດ້ຮັບ. ມີແຕ່ຄົນທີ່ໄປເຖິງເທົ່ານັ້ນທີ່ຈະໄດ້ເຫັນ. ມະນຸດຜູ້ຢູ່ໃນສະພາບທີ່ຕ້ອງຕາຍ ບໍ່ສາມາດຄິດຈິນຕະນາການເຖິງສະຫງ່າຣາສີ ແຫ່ງສະຫວັນເມືອງແມນຂອງພຣະເຈົ້າໄດ້. <span class="egw">{GC 674.4}</span></p>
<p>ພຣະຄຳພີເອີ້ນມໍລະດົກ ຂອງຜູ້ທີ່ໄດ້ຮັບຄວາມລອດວ່າ “ບ້ານເມືອງ.” (ເຮັບເຣີ 11:14–16). ພຣະຄຣິສຈະຊົງນຳຄົນຂອງພຣະອົງ ເຖິງບໍ່ນ້ຳພຸແຫ່ງຊີວິດ ເໝືອນດັ່ງຜູ້ລ້ຽງແກະນຳຝູງແກະຂອງຕົນ. ຕົ້ນໄມ້ແຫ່ງຊີວິດອອກຜົນທຸກເດືອນ ແລະ ໃບໄມ້ຂອງຕົ້ນນັ້ນ ແມ່ນເພື່ອປິ່ນປົວບັນດາປະຊາຊາດ. ມີລຳຫ້ວຍໄຫຼຢູ່ຕະຫຼອດເວລາ ນ້ຳໃສສະອາດເໝືອນແກ້ວ. ຂ້າງລຳນ້ຳນັ້ນມີຕົ້ນໄມ້ໂບກໄປມາຕາມສາຍລົມ, ມີທາງເດີນໃຕ້ຮົ່ມເງົາຂອງຕົ້ນໄມ້ເຫຼົ່ານັ້ນ ກຽມໄວ້ສຳລັບຄົນທັງຫຼາຍທີ່ໄດ້ຮັບການຊົງໄຖ່. ມີທົ່ງຫຍ້າອັນກວ້າງໄກແວດລ້ອມໄປດ້ວຍເນີນພູອັນງົດງາມ ແລະ ສາຍພູຂອງພຣະເຈົ້າຢືນຢູ່ຢ່າງສູງສະຫງ່າ. ຄົນຂອງພຣະເຈົ້າທີ່ອາໄສໃນໂລກ ເໝືອນຄົນແປກຖິ່ນແປກໜ້າ ຈະໄດ້ບ້ານຢູ່ໃນທົ່ງຫຍ້າຂ້າງລຳທານເຫຼົ່ານັ້ນ. <span class="egw">{GC 675.1}</span></p>
<p>“ປະຊາຊົນຂອງພຣະເຈົ້າ ຈະບໍ່ວິຕົກກັງວົນກັບສິ່ງໃດໆຕໍ່ໄປ ແລະ ບ້ານເຮືອນຂອງພວກເຂົາ ກໍຈະມີແຕ່ສັນຕິສຸກ ແລະ ຄວາມປອດໄພ.” “ສຽງຂອງຄວາມຮຸນແຮງນັ້ນຈະບໍ່ມີຕໍ່ໄປ ຄວາມຈິບຫາຍຈະບໍ່ມາທຳລາຍປະເທດອີກ. ເຮົາຈະເປັນດັ່ງກຳແພງລ້ອມປົກປ້ອງຄຸ້ມຄອງ, ເຈົ້າຈະຍົກຍໍເຮົາເພາະເຮົາຊ່ວຍເຈົ້າໃຫ້ພົ້ນ.” “ເຂົາຈະປຸກເຮືອນ ແລະ ຢູ່ໃນເຮືອນນັ້ນ ແລະ ເຂົາຈະປູກສວນອະງຸ່ນ ແລະ ກິນໝາກຈາກສວນນັ້ນ. ເຂົາຈະກໍ່ສ້າງບໍ່ແມ່ນໃຫ້ຜູ້ອື່ນຢູ່, ເຂົາຈະປູກບໍ່ແມ່ນໃຫ້ຜູ້ອື່ນກິນ…ຄົນທັງຫຼາຍທີ່ເຮົາໄດ້ເລືອກໄວ້ຈະຮັບປະໂຫຍດເອງຈາກກິດຈະການແຫ່ງມືຂອງເຂົາ.” (ເອຊາຢາ 32:18; 60:18; ເອຊາຢາ 65:21, 22 ດັດແປງຈາກສະບັບລາວບູຮານ). <span class="egw">{GC 675.2}</span></p>
<p>“ປ່າກັບດິນເປົ່າຈະຊົມຊື່ນຍິນດີ, ບ່ອນເປົ່າຈະຕື່ນດ້ວຍຄວາມຍິນດີ ແລະ ຈະບານຄືດອກກຸຫຼາບ.” “ຕົ້ນສົນຈະງອກໃຫຍ່ຂຶ້ນແທນຕົ້ນໜາມ ກົກໄມ້ຫອມຈະເກີດຂຶ້ນແທນກໍ່ໜາມ.” “ໝາໄນກັບແກະຈະຢູ່ນຳກັນຢ່າງສັນຕິສຸກ ແລະ ເສືອດາວຈະນອນຮ່ວມກັນກັບໂຕແບ້…ແລະ ເດັກນ້ອຍກໍຈະດູແລສັດເຫຼົ່ານັ້ນ.” ພຣະເຈົ້າຊົງກ່າວວ່າ: “ເຂົາຈະບໍ່ເຮັດຜິດ ແລະ ບໍ່ທຳລາຍສິ່ງໃດຢູ່ພູບໍຣິສຸດຂອງເຮົາ.” (ເອຊາຢາ 35:1 ສະບັບລາວບູຮານ; 55:13; ເອຊາຢາ 11:6; ເອຊາຢາ 11:9 ສະບັບລາວບູຮານ). <span class="egw">{GC 675.3}</span></p>
<p>ທ່າມກາງບັນຍາກາດຂອງສະຫວັນ ຄວາມເຈັບປວດບໍ່ສາມາດເກີດຂຶ້ນໄດ້. ຈະບໍ່ມີການຫຼັ່ງນ້ຳຕາ, ຈະບໍ່ມີການແຫ່ສົບ ຫຼື ການໄວ້ທຸກ. “ຄວາມຕາຍຈະບໍ່ມີອີກຕໍ່ໄປ. ຄວາມໂສກເສົ້າ, ການຮ້ອງໄຫ້ ແລະ ຄວາມເຈັບປວດຈະບໍ່ມີອີກຕໍ່ໄປ ເພາະວ່າສິ່ງທີ່ມີຢູ່ໃນຄາວກ່ອນນັ້ນ ກໍໄດ້ຜ່ານພົ້ນໄປແລ້ວ.” “ບໍ່ມີຜູ້ໃດທີ່ຢູ່ໃນດິນແດນຂອງພວກເຮົາ ຈະຈົ່ມວ່າຕົນເຈັບໄຂ້ໄດ້ປ່ວຍ ແລະ ການບາບທັງໝົດຂອງພວກເຮົາຈະໄດ້ຮັບອະໄພ.” (ພຣະນິມິດ 21:4; ເອຊາຢາ 33:24). <span class="egw">{GC 676.1}</span></p>
<p>ນະຄອນເຢຣູຊາເລັມໃໝ່ກໍຢູ່ທີ່ນັ້ນ ເປັນມະຫານະຄອນຂອງໂລກ ທີ່ໄດ້ຮັບການສ້າງຂຶ້ນໃໝ່, “ເປັນດັ່ງມົງກຸດອັນງົດງາມໃນມືຂອງພຣະເຈົ້າຢາເວ.” “ນະຄອນນັ້ນ ປະກອບດ້ວຍສະຫງ່າຣາສີຂອງພຣະເຈົ້າ ມີແສງຮຸ່ງເຮືອງເໝືອນເພັດ ເໝືອນແກ້ວມະນີໂຊດອັນເສາະໃສ.” “ປະຊາຊາດທັງໝົດໃນໂລກ ຈະທ່ຽວໄປມາຢູ່ທ່າມກາງແສງສະຫວ່າງຂອງນະຄອນນັ້ນ ແລະ ບັນດາກະສັດໃນແຜ່ນດິນໂລກ ຈະນຳເອົາສະຫງ່າຣາສີຂອງຕົນເຂົ້າໄປໃນນະຄອນນັ້ນ.” ພຣະເຈົ້າຊົງກ່າວວ່າ: “ເຮົາເອງກໍຈະເຕັມໄປດ້ວຍຄວາມຊົມຊື່ນຍິນດີ ຍ້ອນນະຄອນເຢຣູຊາເລັມ ແລະ ປະຊາຊົນໃນນະຄອນນີ້.” “ທີ່ສະຖິດຂອງພຣະເຈົ້າກໍຢູ່ກັບມະນຸດແລ້ວ, ພຣະອົງຈະສະຖິດຢູ່ກັບພວກເຂົາ ແລະ ພວກເຂົາກໍຈະເປັນໄພ່ພົນຂອງພຣະອົງ; ພຣະເຈົ້າເອງຈະສະຖິດຢູ່ກັບພວກເຂົາ ແລະ ຈະຊົງເປັນພຣະເຈົ້າຂອງພວກເຂົາ.” (ເອຊາຢາ 62:3; ພຣະນິມິດ 21:11, 24; ເອຊາຢາ 65:19; ພຣະນິມິດ 21:3). <span class="egw">{GC 676.2}</span></p>
<p>ບໍ່ມີກາງຄືນໃນນະຄອນຂອງພຣະເຈົ້າ, ບໍ່ມີໃຜຕ້ອງການພັກຜ່ອນ. ທີ່ນັ້ນຈະບໍ່ຮູ້ສຶກເມື່ອຍໃນການເຮັດຕາມນ້ຳພຣະໄທຂອງພຣະເຈົ້າ ແລະ ໃນການສັນລະເສີນພຣະນາມຂອງພຣະອົງ. ເຮົາຈະຮູ້ສຶກສົດຊື່ນຢູ່ຕະຫຼອດເວລາ ເໝືອນດັ່ງອາລຸນວັນໃໝ່. “ພວກເຂົາຈະບໍ່ຕ້ອງການແສງໂຄມໄຟ ຫຼື ແສງຕາເວັນ, ເພາະວ່າອົງພຣະຜູ້ເປັນເຈົ້າ ພຣະເຈົ້າຈະເປັນແສງສະຫວ່າງຂອງພວກເຂົາ.” (ພຣະນິມິດ 22:5). ພຣະຣັດສະໝີຂອງພຣະເຈົ້າ ແລະ ພຣະເມສານ້ອຍ ຈະສ່ອງສະຫວ່າງໃນນະຄອນບໍຣິສຸດ ດ້ວຍຄວາມສະຫວ່າງທີ່ບໍ່ມີວັນມືດລົງ ສະຫວ່າງສະໄຫວຍິ່ງກວ່າດວງອາທິດຍາມທ່ຽງວັນ ແຕ່ຈະບໍ່ເຮັດໃຫ້ເຄືອງຕາ. ຜູ້ທີ່ໄດ້ຮັບການຊົງໄຖ່ ຈະດຳເນີນຢູ່ໃນຄວາມສະຫວ່າງຂອງພຣະເຈົ້າ ອັນເປັນກາງເວັນທີ່ບໍ່ມີວັນຈົບສິ້ນ. <span class="egw">{GC 676.3}</span></p>
<p>“ຂ້າພະເຈົ້າບໍ່ໄດ້ເຫັນມີພຣະວິຫານຢູ່ໃນນະຄອນນັ້ນ ເພາະແມ່ນອົງພຣະຜູ້ເປັນເຈົ້າ ພຣະເຈົ້າອົງຊົງຣິດອຳນາດຍິ່ງໃຫຍ່ ແລະ ພຣະເມສານ້ອຍເປັນພຣະວິຫານຂອງນະຄອນນັ້ນ.” (ພຣະນິມິດ 21:22). ຄົນຂອງພຣະເຈົ້າໄດ້ຮັບສິດທິພິເສດທີ່ຈະສົນທະນາກັບພຣະບິດາ ແລະ ພຣະບຸດໂດຍກົງ. “ດຽວນີ້ເຮົາທັງຫຼາຍເຫັນພໍມົວໆ ເໝືອນເບິ່ງໃນແວ່ນ.” (1 ໂກຣິນໂທ 13:12). ເຮົາເຫັນພຣະລັກສະນະຂອງພຣະເຈົ້າ ທີ່ສະທ້ອນຢູ່ໃນທຳມະຊາດ ແລະ ຜ່ານການຊົງນຳຂອງພຣະອົງໃນຊີວິດຂອງມະນຸດ, ທັງໝົດນີ້ເປັນພາບມົວເໝືອນເບິ່ງໃນແວ່ນ. ແຕ່ເມື່ອເຖິງເວລານັ້ນ ເຮົາຈະເຫັນພຣະອົງຕໍ່ໜ້າພຣະພັກ ໂດຍບໍ່ມີຜ້າກັ້ງຂັ້ນກາງ. ເຮົາຈະຢືນຢູ່ຕໍ່ໜ້າພຣະອົງ ແລະ ເບິ່ງພຣະຣັດສະໝີທີ່ສ່ອງອອກຈາກພຣະພັກພຣະອົງ. <span class="egw">{GC 676.4}</span></p>
<h2 id="section-6">ໄຊຊະນະແຫ່ງຄວາມຮັກຂອງພຣະເຈົ້າ</h2>
<p>ທີ່ນັ້ນຜູ້ທີ່ໄດ້ຮັບການຊົງໄຖ່ຈະ “ຮູ້ຢ່າງສົມບູນເໝືອນພຣະເຈົ້າຊົງຮູ້ຈັກເຮົາແລ້ວ.” (1 ໂກຣິນໂທ 13:12). ຄວາມຮັກ ແລະ ຄວາມເອັນດູທີ່ພຣະເຈົ້າປະທານໄວ້ໃນຈິດໃຈຂອງພວກເຂົາ ຈະສະແດງອອກຢ່າງແທ້ຈິງ ແລະ ຢ່າງອົບອຸ່ນທີ່ສຸດ. ຄວາມສຸກສ່ວນໜຶ່ງຂອງບັນດາຜູ້ທີ່ໄດ້ຮັບການຊົງໄຖ່ ຄືການສົນທະນາ ແລະ ການໃຊ້ຊີວິດຢ່າງເປັນນ້ຳໜຶ່ງໃຈດຽວກັນກັບໝູ່ທູດສະຫວັນບໍຣິສຸດ ແລະ ບັນດາຜູ້ສັດຊື່ຈາກຍຸກສະໄໝຕ່າງໆ, ຄືຜູ້ທີ່ຊຳລະເສື້ອຜ້າຂອງຕົນໃຫ້ຂາວສະອາດ ໃນພຣະໂລຫິດຂອງພຣະເມສານ້ອຍ. ເມື່ອນັ້ນ, ມະນຸດ ແລະ ຊາວສະຫວັນຈະຜູກພັນກັນເປັນຄອບຄົວດຽວກັນ. <span class="egw">{GC 677.1}</span></p>
<p>ຜູ້ທີ່ຢູ່ໃນນະຄອນນັ້ນມີຊີວິດອະມະຕະ ແລະ ຈະມີຄວາມຊົມຊື່ນຍິນດີຢູ່ສະເໝີ ໃນການພິຈາລະນາເຖິງຝີພຣະຫັດຂອງພຣະເຈົ້າ ທີ່ປາກົດຢູ່ໃນສິ່ງທີ່ພຣະອົງຊົງສ້າງ ແລະ ຈະມີຄວາມສຸກໃນການຄິດໄຕ່ຕອງເຖິງຂໍ້ລ້ຳເລີດແຫ່ງຄວາມຮັກຂອງພຣະເຈົ້າ ທີ່ໄຖ່ມະນຸດໃຫ້ລອດ. ທີ່ນັ້ນບໍ່ມີສັດຕູທີ່ໃຈຮ້າຍ ທີ່ຈະລໍ້ລວງໃຫ້ລືມພຣະເຈົ້າ. ຄວາມສາມາດໃນທຸກດ້ານຈະໄດ້ຮັບການພັດທະນາ; ຄົນທີ່ນັ້ນຈະບໍ່ຮູ້ສຶກເມື່ອຍກັບການຮຽນສິ່ງໃໝ່ໆ. ໃນສະຫວັນຜູ້ທີ່ໄດ້ຮັບການໄຖ່ ຈະສາມາດເຮັດໂຄງການທີ່ຍິ່ງໃຫຍ່ ແລະ ບັນລຸເປົ້າໝາຍແຫ່ງຄວາມໃຝ່ຝັນອັນສູງສົ່ງ, ແຕ່ກໍຍັງມີສິ່ງທີ່ສູງກວ່ານັ້ນໃຫ້ເຮົາກ້າວໄປເຖິງ. ຈະມີເລື່ອງມະຫັດສະຈັນໃໝ່ໆ, ຂໍ້ເທັດຈິງໃໝ່ໆ ໃຫ້ເຮົາຄິດພິຈາລະນາ. ທີ່ນັ້ນເຮົາຈະໄດ້ພົບກັບສິ່ງໃໝ່ໆທີ່ຕ້ອງໃຊ້ພະລັງກາຍ, ໃຈ ແລະ ຈິດວິນຍານ. <span class="egw">{GC 677.2}</span></p>
<p>ຊັບພະຍາກອນທັງໝົດໃນຈັກກະວານ ຈະຖືກເປີດເຜີຍໃຫ້ຜູ້ທີ່ພຣະເຈົ້າຊົງໄຖ່ໄດ້ສຶກສາ. ເນື່ອງຈາກມີຮ່າງກາຍອັນເປັນອະມະຕະ, ສະນັ້ນ, ພວກເຂົາຈະບໍ່ຮູ້ສຶກເມື່ອຍລ້າໃນຂະນະທີ່ບິນໄປຢາມໂລກຕ່າງໆ, ຄືດາວເຄາະທັງຫຼາຍທີ່ຜູ້ອາໄສໃນນັ້ນ ຕ່າງຮູ້ສຶກໂສກເສົ້າ ເມື່ອໂລກມະນຸດຕົກສູ່ຄວາມບາບ, ແຕ່ກັບມີຄວາມຊົມຊື່ນຍິນດີ ເມື່ອໄດ້ຮູ້ວ່າມີຄົນກັບໃຈຮັບຄວາມລອດ. ຄວາມສຸກຂອງມະນຸດທີ່ໄດ້ຮັບການຊົງໄຖ່ ເກີນທີ່ຈະບັນລະຍາຍໄດ້ ໃນຂະນະທີ່ຮຽນເຖິງຄວາມສຸກ ແລະ ຄວາມຮູ້ຂອງຄົນເຫຼົ່ານັ້ນ ທີ່ບໍ່ເຄີຍຕົກສູ່ຄວາມບາບ. ຄົນເຫຼົ່ານັ້ນແບ່ງປັນຄວາມຮູ້ ແລະ ຄວາມເຂົ້າໃຈຕ່າງໆ ທີ່ໄດ້ຮັບຈາກການໄຄ່ຄວນເຖິງການຊົງສ້າງຂອງພຣະເຈົ້າ ຕະຫຼອດມາຫຼາຍຍຸກຫຼາຍສະໄໝ. ພວກເຂົາເບິ່ງສະຫງ່າຣາສີຂອງສິ່ງທີ່ພຣະເຈົ້າຊົງສ້າງ ດ້ວຍສາຍຕາທີ່ສົດໃສບໍ່ພ່າມົວ ແລະ ເຫັນລະບົບດວງດາວຕ່າງໆທີ່ໂຄຈອນຢ່າງເປັນລະບຽບຮອບບັນລັງຂອງພຣະເຈົ້າ. ພຣະນາມຂອງພຣະຜູ້ສ້າງປະທັບໄວ້ເທິງທຸກສິ່ງ ຕັ້ງແຕ່ສິ່ງທີ່ນ້ອຍທີ່ສຸດຕະຫຼອດຈົນເຖິງສິ່ງທີ່ໃຫຍ່ທີ່ສຸດ; ທຸກສິ່ງຢ່າງລ້ວນແຕ່ສຳແດງເຖິງຣິດອຳນາດຂອງພຣະເຈົ້າ. <span class="egw">{GC 677.3}</span></p>
<p>ທຸກປີທີ່ຜ່ານໄປຕະຫຼອດຊົ່ວນິຣັນ ຄົນທີ່ໄດ້ຮັບຄວາມລອດຈະເຂົ້າໃຈພຣະເຈົ້າ ແລະ ພຣະຄຣິສຢ່າງຊາບຊຶ້ງຍິ່ງຂຶ້ນ. ເຊັ່ນດຽວກັບຄວາມຮູ້ທີ່ພັດທະນາໄດ້, ຄວາມຮັກ ຄວາມຢຳເກງ ແລະ ຄວາມສຸກຂອງເຮົາຈະເພີ່ມຂຶ້ນຢ່າງຕໍ່ເນື່ອງ. ຍິ່ງມີການຮຽນຮູ້ເຖິງພຣະລັກສະນະນິໄສຂອງພຣະເຈົ້າເທົ່າໃດ ຄວາມນັບຖືທີ່ມີຕໍ່ພຣະອົງກໍຈະຍິ່ງຫຼາຍຂຶ້ນເທົ່ານັ້ນ. ໃນຂະນະທີ່ພຣະເຢຊູເປີດເຜີຍ ໃຫ້ພວກເຂົາເຫັນເຖິງຄວາມລ້ຳເລີດຂອງການຊົງໄຖ່ມະນຸດຈາກຄວາມບາບ ແລະ ໄຊຊະນະອັນຍິ່ງໃຫຍ່ຂອງສົງຄາມການຕໍ່ສູ້ກັບຊາຕານ, ຈິດໃຈຂອງຄົນທັງຫຼາຍທີ່ໄດ້ຮັບການຊົງໄຖ່ ຈະເຕັມໄປດ້ວຍຄວາມຊົມຊື່ນຍິນດີ. ພວກເຂົາຈະດີດພິນດ້ວຍຄວາມສຸກຢ່າງທີ່ບໍ່ເຄີຍມີມາກ່ອນ ໃນຂະນະທີ່ຄົນນັບແສນໆ ລ້ານໆ ຮ່ວມຮ້ອງເພງສັນລະເສີນ. <span class="egw">{GC 678.1}</span></p>
<p>“ຂ້າພະເຈົ້າໄດ້ຍິນສຽງສິ່ງມີຊີວິດທັງໝົດ ທັງໃນສະຫວັນ, ເທິງແຜ່ນດິນໂລກ, ໃຕ້ແຜ່ນດິນໂລກ ແລະ ໃນມະຫາສະໝຸດ ຄືສິ່ງທັງປວງເຊິ່ງຢູ່ໃນທີ່ນັ້ນຮ້ອງວ່າ, ‘ຂໍໃຫ້ຄຳສັນລະເສີນ, ກຽດຕິຍົດ, ສະຫງ່າຣາສີ ແລະ ຣິດທານຸພາບ ຈົ່ງມີແດ່ພຣະອົງຜູ້ຊົງປະທັບເທິງພຣະຣາຊບັນລັງ ແລະ ແດ່ພຣະເມສານ້ອຍ ຕະຫຼອດຊົ່ວນິຣັນດອນ.’” (ພຣະນິມິດ 5:13). <span class="egw">{GC 678.2}</span></p>
<p>ການຕໍ່ສູ້ມະຫາກາບໄດ້ສິ້ນສຸດລົງແລ້ວ, ຄວາມບາບ ແລະ ຄົນບາບບໍ່ມີອີກແລ້ວ, ທົ່ວທັງຈັກກະວານລ້ວນແຕ່ສະອາດບໍຣິສຸດ, ທຸກສິ່ງປະສານກົມກຽວກັນ. ຊີວິດ, ແສງສະຫວ່າງ ແລະ ຄວາມຊົມຊື່ນຍິນດີຫຼັ່ງໄຫຼຈາກພຣະຜູ້ສ້າງ ໄປຫຼໍ່ລ້ຽງຈັກກະວານອັນກວ້າງໃຫຍ່ໄພສານ. ຕັ້ງແຕ່ອະນຸພາກທີ່ເລັກນ້ອຍທີ່ສຸດ ຈົນເຖິງດວງດາວທີ່ໃຫຍ່ທີ່ສຸດ ທຸກສິ່ງເຕັມໄປດ້ວຍຄວາມສຸກແສນຍິນດີ ແລະ ຄວາມສວຍສົດງົດງາມ. ບໍ່ວ່າສິ່ງມີຊີວິດ ຫຼື ບໍ່ມີຊີວິດ ທຸກສິ່ງທຸກຢ່າງລ້ວນແຕ່ປະກາດວ່າ: “ພຣະເຈົ້າຊົງເປັນຄວາມຮັກ.” <span class="egw">{GC 678.3}</span></p>
<div class="footnotes">
<hr />
<ol>
<li id="fn:1">
<p>ໝາຍເຖິງພຣະເຢຊູ.<a href="#fnref:1" class="footnote-back-ref">&#8617;</a></p>
</li>
</ol>
</div>

<p class="chapter-links"><a class="prev-chapter-link" href="41_desolation_of_the_earth.html">41: ແຜ່ນດິນໂລກຮ້າງເປົ່າ</a></body>
</html>