<!DOCTYPE html>
<html lang="lo">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>36: ຄວາມຂັດແຍ້ງທີ່ໃກ້ຈະເກີດຂຶ້ນ</title>
    <link rel="stylesheet" href="../../css/style.css">
    <script src="../../js/main.js" defer></script>
    <link rel="icon" type="image/x-icon" href="../favicon.png">
</head>
<body>
    <nav><p><a href="../index.html">Back</a></p></nav>
<h1>36: ຄວາມຂັດແຍ້ງທີ່ໃກ້ຈະເກີດຂຶ້ນ</h1><p class="chapter-url"><a target="_blank" href="https://m.egwwritings.org/en/book/132.2635#2635">https://m.egwwritings.org/en/book/132.2635#2635</a></p><h2 id="section">ຊາຕານຕໍ່ຕ້ານພຣະບັນຍັດ</h2>
<p>ນັບຕັ້ງແຕ່ເລີ່ມຕົ້ນການຂັດແຍ້ງອັນຍິ່ງໃຫຍ່ໃນສະຫວັນ ຈຸດປະສົງຂອງຊາຕານ ແມ່ນການທຳລາຍພຣະບັນຍັດຂອງພຣະເຈົ້າ. ເພື່ອໃຫ້ບັນລຸເປົ້າໝາຍນີ້, ມັນຈຶ່ງກະບົດຕໍ່ພຣະຜູ້ສ້າງ ແລະ ເຖິງແມ່ນວ່າ ມັນຖືກຂັບໄລ່ອອກຈາກສະຫວັນ ມັນກໍຍັງສືບຕໍ່ເຮັດສົງຄາມແບບດຽວກັນໃນໂລກ. ມັນມຸ່ງໝັ້ນທີ່ຈະຫຼອກລວງມະນຸດ ໃຫ້ລະເມີດພຣະບັນຍັດຂອງພຣະເຈົ້າ. ບໍ່ວ່າຈະສຳເລັດໂດຍການປະຖິ້ມພຣະບັນຍັດທັງໝົດ ຫຼື ປະຕິເສດພຽງຂໍ້ດຽວ ຜົນສຸດທ້າຍກໍຈະເໝືອນກັນ. ຜູ້ທີ່ລະເມີດ “ຂໍ້ໃດຂໍ້ໜຶ່ງ” ກໍສະແດງເຖິງການໝິ່ນປະໝາດພຣະບັນຍັດທັງໝົດ, ອິດທິພົນກັບແບບຢ່າງຂອງເຂົາ\Sຢູ່ຝ່າຍການລະເມີດ; ສະນັ້ນ, ເຂົາຈຶ່ງມີຄວາມ “ຜິດຖານຝ່າຝືນກົດບັນຍັດທັງໝົດ.” (ຢາໂກໂບ 2:10). <span class="egw">{GC 582.1}</span></p>
<p>ເນື່ອງຈາກຊາຕານ ຢາກໃຫ້ຄົນໝິ່ນປະໝາດພຣະບັນຍັດຂອງພຣະເຈົ້າ ມັນຈຶ່ງບິດເບືອນຄຳສອນຂອງພຣະຄຳພີ ຈົນຄົນຈຳນວນຫຼວງຫຼາຍທີ່ອ້າງວ່າເຊື່ອໃນພຣະຄຳພີ ໄດ້ຫຼົງເຊື່ອຄຳສອນຜິດ. ການຕໍ່ສູ້ຄັ້ງສຸດທ້າຍລະຫວ່າງຄວາມຈິງ ແລະ ຄວາມເທັດ ແມ່ນການປິດສາກຄວາມຂັດແຍ້ງ ທີ່ດຳເນີນມາຢ່າງດົນນານ ກ່ຽວກັບພຣະບັນຍັດຂອງພຣະເຈົ້າ. ບັດນີ້, ພວກເຮົາກຳລັງກ້າວເຂົ້າສູ່ການຕໍ່ສູ້ຄັ້ງສຸດທ້າຍນີ້, ເປັນການຕໍ່ສູ້ລະຫວ່າງຂໍ້ບັງຄັບຂອງມະນຸດ ແລະ ພຣະບັນຍັດຂອງພຣະເຢໂຮວາ, ລະຫວ່າງສາສະໜາທີ່ອີງໃສ່ພຣະຄຳພີ ແລະ ສາສະໜາທີ່ອີງໃສ່ນິຍາຍປະດິດ ກັບ ຮີດຄອງປະເພນີ. <span class="egw">{GC 582.2}</span></p>
<p>ຝ່າຍຕ່າງໆ ທີ່ຈະຮ່ວມມືກັນຕໍ່ສູ້ຄວາມຈິງ ແລະ ຄວາມຊອບທຳໃນສົງຄາມຄັ້ງນີ້ ກຳລັງເຄື່ອນໄຫວຢູ່ແລ້ວ. ຄົນສ່ວນຫຼາຍ ບໍ່ເຫັນຄຸນຄ່າຂອງພຣະຄຳອັນສັກສິດຂອງພຣະເຈົ້າ ທີ່ສືບທອດມາເຖິງພວກເຮົາ ຜ່ານການເສຍເລືອດເນື້ອ ແລະ ຄວາມທຸກທໍລະມານ. ເຖິງແມ່ນວ່າ ທຸກຄົນສາມາດເຂົ້າເຖິງພຣະຄຳພີໄດ້ງ່າຍ ແຕ່ມີໜ້ອຍຄົນທີ່ຍອມຮັບເອົາພຣະຄຳພີເປັນສິ່ງນຳພາຊີວິດ. ການປະຕິເສດພຣະເຈົ້າ ກຳລັງແຜ່ລາມໄປເຖິງລະດັບທີ່ໜ້າຢ້ານກົວ, ບໍ່ແມ່ນພຽງແຕ່ໃນທ່າມກາງຊາວໂລກເທົ່ານັ້ນ ແຕ່ໃນຄຣິສຕະຈັກດ້ວຍ. ຫຼາຍຄົນປະຕິເສດຫຼັກຄຳສອນຕ່າງໆ ທີ່ເປັນເສົາຫຼັກພື້ນຖານແຫ່ງຄວາມເຊື່ອຂອງຄຣິສຕຽນ. ຄົນສ່ວນໃຫຍ່ທີ່ອ້າງວ່າເປັນຄຣິສຕຽນ ໄດ້ປະຕິເສດຄວາມຈິງອັນສຳຄັນຫຼາຍຢ່າງ ເຊັ່ນ: ການຊົງສ້າງຕາມທີ່ຂຽນໄວ້ໃນພຣະຄຳພີ, ການທີ່ມະນຸດຕົກສູ່ຄວາມບາບ, ການໄຖ່ມະນຸດໃຫ້ລອດ ແລະ ຄວາມຄົງຢູ່ຂອງພຣະບັນຍັດຂອງພຣະເຈົ້າ, ໂດຍທີ່ບາງຄົນປະຕິເສດເສຍທັງໝົດ ແລະ ບາງຄົນປະຕິເສດສະເພາະບາງສ່ວນ. ຄົນຈຳນວນຫຼວງຫຼາຍທີ່ພາກພູມໃຈໃນສະຕິປັນຍາ ແລະ ການເພິ່ງພາຕົນເອງ ຖືວ່າ ການເຊື່ອໃນພຣະຄຳພີຢ່າງໝົດໃຈນັ້ນ ສະແດງເຖິງຄວາມອ່ອນແອ. ພວກເຂົາຄິດວ່າ ການຈັບຜິດ ແລະ ການຕີຄວາມພຣະຄຳພີໃຫ້ເປັນພຽງເລື່ອງປຽບທຽບ ແລະ ນິທານສອນໃຈ ສະແດງເຖິງຄວາມສາມາດ ແລະ ການສຶກສາທີ່ເໜືອກວ່າຄົນອື່ນ. ສາສະໜາຈານຫຼາຍຄົນກຳລັງສອນສະມາຊິກ ແລະ ຄູອາຈານກຳລັງສອນນັກຮຽນນັກສຶກສາຂອງຕົນວ່າ ພຣະບັນຍັດຂອງພຣະເຈົ້າ ໄດ້ຖືກປັບປ່ຽນ ຫຼື ຖືກຍົກເລີກໄປແລ້ວ. ສ່ວນຄົນທີ່ເຊື່ອວ່າ ພຣະບັນຍັດຍັງມີຜົນບັງຄັບໃຊ້ຢູ່ ແລະ ຕ້ອງປະຕິບັດຕາມຢ່າງເຄັ່ງຄັດນັ້ນ ກໍຖືກຄົນທັງຫຼາຍດູໝິ່ນເຍາະເຍີ້ຍ. <span class="egw">{GC 582.3}</span></p>
<p>ເມື່ອຜູ້ໃດປະຕິເສດຄວາມຈິງ ຜູ້ນັ້ນກໍປະຕິເສດພຣະຜູ້ສ້າງຄວາມຈິງນັ້ນ. ການລະເມີດພຣະບັນຍັດຂອງພຣະເຈົ້າ ກໍເທົ່າກັບການປະຕິເສດອຳນາດຂອງພຣະອົງຜູ້ປະທານພຣະບັນຍັດ. ການຢຶດເອົາຄຳສອນຜິດ ແລະ ທິດສະດີທີ່ບໍ່ຈິງມາເປັນຮູບເຄົາລົບ ກໍງ່າຍພໍໆກັບການສ້າງຮູບເຄົາລົບຈາກໄມ້ ຫຼື ຫີນ. ຊາຕານບິດເບືອນພຣະລັກສະນະຂອງພຣະເຈົ້າ ເພື່ອໃຫ້ມະນຸດເຂົ້າໃຈພຣະອົງຜິດໄປຈາກຄວາມຈິງ. ຫຼາຍຄົນໄດ້ຍົກເອົາແນວຄິດທາງປັດຊະຍາຂຶ້ນມາເປັນຮູບເຄົາລົບ ແທນທີ່ຈະນັບຖືພຣະເຢໂຮວາ ໃນຖານະພຣະເຈົ້າສູງສຸດ. ມີໜ້ອຍຄົນທີ່ນະມັດສະການພຣະເຈົ້າອົງຊົງພຣະຊົນຢູ່ ຕາມທີ່ພຣະອົງໄດ້ຮັບການເປີດເຜີຍໃນພຣະຄຳພີ, ໃນພຣະຄຣິສ ແລະ ຜ່ານສິ່ງທີ່ພຣະອົງຊົງສ້າງ. ຄົນຈຳນວນຫຼວງຫຼາຍຂາບໄຫວ້ບູຊາທຳມະຊາດ ແຕ່ປະຕິເສດພຣະເຈົ້າຜູ້ຊົງສ້າງທຳມະຊາດນັ້ນ. ເຖິງແມ່ນວ່າ ຈະມີຮູບແບບທີ່ແຕກຕ່າງກັນ, ແຕ່ໃນປະຈຸບັນ ການຂາບໄຫວ້ຮູບເຄົາລົບ ກໍຍັງມີຢູ່ໃນໝູ່ຄຣິສຕຽນ ເໝືອນກັບທີ່ເຄີຍມີທ່າມກາງຊາວອິດສະຣາເອນ ໃນສະໄໝຂອງຜູ້ເຜີຍພຣະທຳເອລີຢາ. ພຣະເຈົ້າຂອງຫຼາຍຄົນທີ່ອ້າງວ່າເປັນນັກປາດ, ນັກປັດຊະຍາ, ນັກກະວີ, ນັກການເມືອງ, ນັກຂ່າວ, ລວມທັງພຣະເຈົ້າຂອງຊົນຊັ້ນສູງ, ຂອງມະຫາວິທະຍາໄລຫຼາຍແຫ່ງ ແລະ ແມ່ນແຕ່ຂອງສະຖາບັນສາສະໜາສາດບາງແຫ່ງ ກໍບໍ່ດີໄປກວ່າພຣະບາອານ ເຊິ່ງເປັນພຣະຂອງຊາວໂຟນີເຊຍ. <span class="egw">{GC 583.1}</span></p>
<p>ໃນບັນດາຄວາມຜິດທີ່ວົງການຄຣິສຕຽນຍອມຮັບນັ້ນ, ບໍ່ມີຄວາມຜິດໃດທີ່ທ້າທາຍອຳນາດຂອງສະຫວັນ, ບໍ່ມີຄວາມຜິດໃດທີ່ຂັດແຍ້ງກັບເຫດຜົນໂດຍກົງ ແລະ ບໍ່ມີຄວາມຜິດໃດທີ່ນຳຜົນຮ້າຍແຮງ ຫຼາຍໄປກວ່າຄຳສອນສະໄໝໃໝ່ ທີ່ກຳລັງແຜ່ຂະຫຍາຍຢ່າງໄວວາ ທີ່ວ່າພຣະບັນຍັດຂອງພຣະເຈົ້າ ບໍ່ມີຜົນບັງຄັບໃຊ້ກັບມະນຸດແລ້ວ. ທຸກປະເທດມີກົດໝາຍ ທີ່ພົນລະເມືອງຕ້ອງເຄົາລົບ ແລະ ປະຕິບັດຕາມ. ບໍ່ມີລັດຖະບານໃດ ສາມາດດຳລົງຢູ່ໄດ້ ໂດຍປາສະຈາກກົດໝາຍ; ແລ້ວເປັນໄປໄດ້ບໍວ່າ ພຣະຜູ້ສ້າງຟ້າສະຫວັນ ແລະ ແຜ່ນດິນໂລກ ບໍ່ມີກົດເກນໃນການປົກຄອງສິ່ງມີຊີວິດທີ່ພຣະອົງຊົງສ້າງ? ລອງຄິດເບິ່ງວ່າ ຖ້າອາຈານຊື່ດັງ ຈະປະກາດໃນສາທາລະນະວ່າ ກົດໝາຍບ້ານເມືອງບໍ່ຈຳເປັນຕ້ອງຮັກສາແລ້ວ ຍ້ອນວ່າມັນຈຳກັດເສລີພາບຂອງປະຊາຊົນ, ພວກເຂົາຈະໄດ້ຮັບອະນຸຍາດໃຫ້ເທດສະໜາຢູ່ດົນປານໃດ? ແຕ່ການລະເມີດກົດໝາຍຂອງປະເທດ ຍັງບໍ່ຮ້າຍແຮງເທົ່າການຢຽບຢ້ຳພຣະບັນຍັດຂອງພຣະເຈົ້າ ອັນເປັນຮາກຖານແຫ່ງການປົກຄອງທັງປວງ. <span class="egw">{GC 584.1}</span></p>
<p>ສົມມຸດວ່າ ປະເທດທັງຫຼາຍໄດ້ຍົກເລີກກົດໝາຍຂອງຕົນ ແລະ ປ່ອຍໃຫ້ປະຊາຊົນເຮັດຕາມໃຈມັກ, ນັ້ນກໍຍັງດີກວ່າທີ່ຈະໃຫ້ພຣະເຈົ້າຜູ້ຊົງປົກຄອງຈັກກະວານ ຍົກເລີກພຣະບັນຍັດຂອງພຣະອົງ ເພາະພຣະບັນຍັດນັ້ນ ເປັນມາດຕະຖານໃນການກ່າວໂທດຜູ້ກະທຳຜິດ ແລະ ການຮັບຮອງຜູ້ເຊື່ອຟັງ. ພວກເຮົາຢາກຮູ້ບໍວ່າ ຜົນຈະເປັນແນວໃດ ຖ້າມີການປະຖິ້ມພຣະບັນຍັດຂອງພຣະເຈົ້າ? ການທົດລອງນີ້ໄດ້ເກີດຂຶ້ນມາແລ້ວ. ເມື່ອການປະຕິເສດຄວາມເຊື່ອໃນພຣະເຈົ້າ ໄດ້ກາຍເປັນແນວທາງປົກຄອງໃນປະເທດຝຣັ່ງ, ເຫດການທີ່ເກີດຂຶ້ນນັ້ນ ໜ້າຢ້ານກົວທີ່ສຸດ ແລະ ພິສູດໃຫ້ຄົນທັງໂລກເຫັນວ່າ ການປະຖິ້ມຂໍ້ຈຳກັດທີ່ພຣະເຈົ້າຊົງກຳນົດໄວ້ນັ້ນ ກໍເທົ່າກັບເປັນການຍອມຮັບການປົກຄອງຂອງຜະເດັດການ\sຜູ້ໂຫດຮ້າຍທີ່ສຸດ. ເມື່ອມາດຕະຖານແຫ່ງຄວາມຊອບທຳຖືກປະຖິ້ມແລ້ວ ກໍເປັນການເປີດທາງໃຫ້ເຈົ້າແຫ່ງຄວາມຊົ່ວ ສ້າງຕັ້ງອຳນາດຂອງມັນໃນໂລກ. <span class="egw">{GC 584.2}</span></p>
<p>ເມື່ອຄົນປະຕິເສດພຣະບັນຍັດຂອງພຣະເຈົ້າ, ເຂົາກໍຈະບໍ່ເຫັນວ່າ ຄວາມບາບເປັນສິ່ງຊົ່ວຮ້າຍ ແລະ ຄວາມຊອບທຳກໍບໍ່ໜ້າປາຖະໜາ. ຜູ້ທີ່ບໍ່ຍອມຢູ່ໃຕ້ການປົກຄອງຂອງພຣະເຈົ້າ ກໍຂາດຄຸນນະສົມບັດໃນການປົກຄອງຕົນເອງ. ຄຳສອນທີ່ຊົ່ວຮ້າຍຂອງພວກເຂົາ ໄດ້ປູກຝັງຄວາມດື້ດ້ານໄວ້ໃນໃຈຂອງເດັກນ້ອຍ ແລະ ຊາວໜຸ່ມ, ຜູ້ທີ່ບໍ່ມັກການຄວບຄຸມໂດຍທຳມະຊາດ. ຜົນທີ່ຕາມມາ ແມ່ນສັງຄົມທີ່ບໍ່ມີລະບຽບ ແລະ ຂາດສິນທຳ. ຄົນຈຳນວນຫຼວງຫຼາຍ ຮັບເອົາການຫຼອກລວງຂອງຊາຕານຢ່າງງ່າຍດາຍ ໃນຂະນະທີ່ຫົວຂວັນຄົນທີ່ປະຕິບັດຕາມພຣະບັນຍັດຂອງພຣະເຈົ້າ ວ່າເປັນຄົນງົມງວາຍ. ພວກເຂົາປ່ອຍຕົວໄປຕາມກິເລດຕັນຫາ ແລະ ເຮັດບາບໃນລັກສະນະດຽວກັນ ທີ່ເປັນເຫດໃຫ້ພຣະເຈົ້າລົງໂທດຊົນຊາດ ທີ່ຂາບໄຫວ້ຮູບເຄົາລົບໃນອະດີດ. <span class="egw">{GC 584.3}</span></p>
<h2 id="section-1">ຜົນຂອງການປະຖິ້ມພຣະບັນຍັດ</h2>
<p>ຜູ້ທີ່ສອນປະຊາຊົນ ໃຫ້ເບິ່ງພຣະບັນຍັດຂອງພຣະເຈົ້າ ວ່າເປັນສິ່ງທີ່ບໍ່ສຳຄັນ ກຳລັງຫວ່ານເມັດພືດແຫ່ງການບໍ່ເຊື່ອຟັງ ແລະ ຈະຕ້ອງເກັບກ່ຽວຜົນແຫ່ງການບໍ່ເຊື່ອຟັງນັ້ນ. ຖ້າຄົນປະຖິ້ມຂໍ້ຫ້າມທີ່ພຣະເຈົ້າຊົງບັນຍັດໄວ້ຢ່າງໝົດສິ້ນ, ບໍ່ດົນພວກເຂົາກໍຈະບໍ່ນັບຖືກົດໝາຍຂອງມະນຸດເຊັ່ນກັນ. ເນື່ອງຈາກພຣະເຈົ້າຊົງຫ້າມການປະພຶດທີ່ບໍ່ສັດຊື່, ຄວາມໂລບ, ການຕົວະ ແລະ ການສໍ້ໂກງ, ຄົນຈຶ່ງພ້ອມທີ່ຈະຢຽບຢ້ຳກົດບັນຍັດຂອງພຣະອົງ ເພາະເຫັນວ່າ ມັນເປັນສິ່ງກີດຂວາງຄວາມຈະເລີນ. ແຕ່ຜົນຂອງການປະຖິ້ມຂໍ້ບັນຍັດເຫຼົ່ານີ້ ຈະບໍ່ເປັນດັ່ງທີ່ພວກເຂົາຄາດຄິດໄວ້. ຖ້າກົດບັນຍັດບໍ່ມີຜົນບັງຄັບໃຊ້ ກໍຄົງບໍ່ມີໃຜຢ້ານທີ່ຈະລ່ວງລະເມີດ ແລະ ຊັບສິນກໍຈະບໍ່ປອດໄພອີກຕໍ່ໄປ. ຄົນຈະຍາດເອົາສິ່ງຂອງຂອງເພື່ອນບ້ານດ້ວຍຄວາມຮຸນແຮງ ແລະ ຜູ້ທີ່ແຂງແຮງທີ່ສຸດ ກໍຈະກາຍເປັນຜູ້ຮັ່ງມີທີ່ສຸດ. ຊີວິດຈະບໍ່ມີຄ່າ, ການແຕ່ງງານຈະໝົດຄວາມສັກສິດ ແລະ ຈະບໍ່ປ້ອງກັນຄອບຄົວອີກຕໍ່ໄປ; ຜູ້ທີ່ມີອຳນາດກໍຈະຍາດເອົາເມຍຂອງເພື່ອນບ້ານໄປຕາມໃຈມັກ. ພຣະບັນຍັດຂໍ້ທີຫ້າກໍຈະຖືກປະຖິ້ມໄປພ້ອມກັບຂໍ້ທີສີ່; ລູກຈະບໍ່ລັງເລທີ່ຈະຂ້າພໍ່ແມ່ຂອງຕົນ ຖ້າຈະນຳໄປສູ່ສິ່ງທີ່ຈິດໃຈອັນຊົ່ວຮ້າຍຂອງຕົນປາຖະໜາ. ບັນດາປະເທດທີ່ຈະເລີນ ກໍຈະກາຍເປັນບ່ອນຢູ່ຂອງພວກໂຈນ ແລະ ຄາດຕະກອນ, ແລ້ວຄວາມສະຫງົບສຸກກໍຈະໝົດໄປຈາກແຜ່ນດິນ. <span class="egw">{GC 585.1}</span></p>
<p>ການທີ່ຄົນໃນທຸກມື້ນີ້ເຊື່ອວ່າ ບໍ່ຈຳເປັນຕ້ອງປະຕິບັດຕາມພຣະບັນຍັດຂອງພຣະເຈົ້າ ເຮັດໃຫ້ພວກເຂົາບໍ່ຢ້ານບາບ ແລະ ເປີດທາງໃຫ້ຄວາມຊົ່ວຫຼັ່ງໄຫຼເຂົ້າມາໃນໂລກ. ການລະເມີດກົດໝາຍ, ການກິນດື່ມແບບເມົາມາຍ ແລະ ຄວາມເສື່ອມເສຍທາງສິນທຳ ກຳລັງຖະຫຼົ່ມໃສ່ພວກເຮົາຄືກັບຄື້ນຍັກຊຶນາມິ. ຊາຕານກຳລັງເຮັດວຽກຢູ່ໃນຄອບຄົວ; ທຸງຂອງມັນປິວສະບັດຢູ່ ແມ່ນແຕ່ໃນຄອບຄົວທີ່ອ້າງວ່າເປັນຄຣິສຕຽນ. ມີການອິດສາບັງບຽດ, ການລະແວງສົງໄສ, ການໜ້າໄຫວ້ຫຼັງຫຼອກ, ການແຕກແຍກ, ການແກ່ງແຍ່ງຊິງດີ, ການທໍລະຍົດຕໍ່ຄຳໝັ້ນສັນຍາ ແລະ ການປ່ອຍຕົວຕາມກິເລດຕັນຫາ. ຫຼັກການ ແລະ ລະບົບຄຳສອນທາງສາສະໜາທັງໝົດ ທີ່ຄວນເປັນຮາກຖານ ແລະ ໂຄງຮ່າງຂອງສັງຄົມ ເບິ່ງຄືວ່າ ກຳລັງຈະພັງທະລາຍລົງ. ອາດຊະຍາກອນທີ່ຕ່ຳຊ້າທີ່ສຸດ, ເມື່ອຖືກຈັບເຂົ້າຄຸກ ມັກຈະໄດ້ຮັບຂອງຂວັນ ແລະ ການເອົາໃຈໃສ່ ເໝືອນກັບວ່າເປັນວິລະບຸລຸດ. ສື່ມວນຊົນເອົາເລື່ອງອຸປະນິໄສ ແລະ ຄວາມຜິດຂອງພວກເຂົາ ໄປເຜີຍແຜ່ຢ່າງກວ້າງຂວາງ. ໜັງສືພິມລົງລາຍລະອຽດຄວາມຊົ່ວຮ້າຍ, ເຊິ່ງກາຍເປັນແບບຢ່າງໃຫ້ຄົນອື່ນເຮັດການສໍ້ໂກງ, ການປຸ້ນຈີ້ ແລະ ການຂ້າຄົນ, ເຮັດໃຫ້ຊາຕານປິຕິຍິນດີ ທີ່ແຜນການອັນຊົ່ວຮ້າຍຂອງມັນສຳເລັດຜົນ. ມີການຫຼົງໄຫຼໃນຄວາມຊົ່ວ, ການຂ້າຄົນຢ່າງບໍ່ມີເຫດຜົນ, ການປ່ອຍຕົວກິນດື່ມຢ່າງໜ້າຢ້ານ ແລະ ການເຮັດຊົ່ວທຸກຮູບແບບຢ່າງໜ້າກົວ. ສິ່ງເຫຼົ່ານີ້ຄວນເຮັດໃຫ້ທຸກຄົນທີ່ຢຳເກງພຣະເຈົ້າ ລຸກຂຶ້ນມາຊອກຫາວິທີ ທີ່ຈະຢຸດຢັ້ງກະແສແຫ່ງຄວາມຊົ່ວດັ່ງກ່າວ. <span class="egw">{GC 585.2}</span></p>
<p>ສານຍຸຕິທຳມີແຕ່ຄວາມສໍ້ລາດບັງຫຼວງ. ຜູ້ປົກຄອງຖືກຊັກຈູງດ້ວຍຄວາມໂລບ ແລະ ມົວເມົາຕາມໂລກີຍະວິໄສ. ຄວາມມຶນເມົາ ໄດ້ເຮັດໃຫ້ຈິດໃຈຂອງຫຼາຍຄົນມືດມົນ ຈົນຊາຕານມີອຳນາດເໜືອພວກເຂົາເກືອບທັງໝົດ. ຜູ້ພິພາກສາຖືກຊັກຈູງໃຫ້ເຮັດຜິດ, ຮັບສິນບົນ ແລະ ຖືກຫຼອກລວງ. ຜູ້ບັງຄັບໃຊ້ກົດໝາຍນັ້ນພັດເມົາເຫຼົ້າ, ມົ້ວສຸມ, ປ່ອຍຕົວຕາມກິເລດ, ອິດສາບັງບຽດ ແລະ ສໍ້ໂກງທຸກຮູບແບບ. “ຄວາມຍຸຕິທຳຖືກຂັບໄລ່ໃຫ້ໜີໄປ ແລະ ຄວາມຖືກຕ້ອງກໍເຂົ້າມາໃກ້ບໍ່ໄດ້. ຄວາມຈິງເຕະສະດຸດລົ້ມລົງທີ່ສີ່ແຍກກາງເມືອງ ແລະ ຄວາມສັດຊື່ກໍບໍ່ມີຢູ່ໃນທີ່ນັ້ນ.” (ເອຊາຢາ 59:14) <span class="egw">{GC 586.1}</span></p>
<p>ຄວາມຊົ່ວຮ້າຍ ແລະ ຄວາມມືດຝ່າຍຈິດວິນຍານ ທີ່ແຜ່ລາມໃນສະໄໝທີ່ຄຣິສຕະຈັກໂຣມປົກຄອງ ກໍເປັນຜົນໂດຍກົງຈາກການທີ່ພວກເຂົາກີດກັ້ນ ບໍ່ໃຫ້ຄົນອ່ານພຣະຄຳພີຢ່າງຫຼີກລ້ຽງບໍ່ໄດ້. ແຕ່ອັນໃດເປັນສາເຫດຂອງການປະຕິເສດພຣະເຈົ້າ, ການປະຕິເສດພຣະບັນຍັດຂອງພຣະອົງ ແລະ ຄວາມເສື່ອມຊາມທາງສິນທຳທີ່ເກີດຂຶ້ນໃນຍຸກນີ້ ທີ່ແສງສະຫວ່າງແຫ່ງຂ່າວປະເສີດສ່ອງມາຢ່າງເຈີດຈ້າ ແລະ ມີເສລີພາບທາງສາສະໜາ? ບັດນີ້, ເມື່ອຊາຕານບໍ່ສາມາດຄວບຄຸມມະນຸດສະໂລກ ໂດຍການເຊື່ອງຊ່ອນພຣະຄຳພີໄວ້ອີກຕໍ່ໄປ, ມັນຈຶ່ງໃຊ້ວິທີອື່ນ ເພື່ອບັນລຸຈຸດປະສົງອັນດຽວກັນ. ບໍ່ວ່າຈະທຳລາຍຄວາມເຊື່ອໃນພຣະຄຳພີ ຫຼື ທຳລາຍພຣະຄຳພີເອງ ກໍເຮັດໃຫ້ຈຸດປະສົງຂອງມັນສຳເລັດເໝືອນກັນ. ຊາຕານໄດ້ແຊກຊຶມແນວຄິດທີ່ວ່າ ພຣະບັນຍັດຂອງພຣະເຈົ້າບໍ່ມີຜົນບັງຄັບໃຊ້, ເຊິ່ງສົ່ງຜົນໃຫ້ຄົນລະເມີດພຣະບັນຍັດເໝືອນກັບວ່າ ພວກເຂົາບໍ່ຮູ້ຫຍັງເລີຍກ່ຽວກັບພຣະບັນຍັດ. ໃນປະຈຸບັນ, ມັນເຮັດວຽກຜ່ານຄຣິສຕະຈັກ ເພື່ອເຮັດໃຫ້ແຜນການຂອງມັນສຳເລັດ ຄືກັບໃນສະໄໝກ່ອນ. ອົງການສາສະໜາໃນທຸກມື້ນີ້ ປະຕິເສດທີ່ຈະຮັບຟັງຄວາມຈິງທີ່ພຣະຄຳພີສອນຢ່າງຈະແຈ້ງ ເພາະບໍ່ເປັນທີ່ນິຍົມຂອງຄົນໃນສັງຄົມ. ຍິ່ງໄປກວ່ານັ້ນ, ພວກເຂົາກໍຍັງຕໍ່ຕ້ານຄວາມຈິງເຫຼົ່ານັ້ນ ທັງໄດ້ຕີຄວາມໝາຍ ແລະ ມີຈຸດຢືນທີ່ສ້າງຄວາມສົງໄສໃນໃຈຂອງຄົນທົ່ວໄປ. ພວກເຂົາຢຶດຕິດກັບຄວາມເຊື່ອຜິດຂອງຄຣິສຕະຈັກໂຣມ ທີ່ວ່າມະນຸດມີວິນຍານອະມະຕະໂດຍທຳມະຊາດ ແລະ ຍັງມີສະຕິຫຼັງຈາກຕາຍ. ພວກເຂົາຈຶ່ງບໍ່ມີແນວປ້ອງກັນ ຈາກການຖືກຫຼອກລວງ ໃນເລື່ອງການຕິດຕໍ່ກັບວິນຍານ. ຄຳສອນເລື່ອງການທໍລະມານຄົນບາບຕະຫຼອດນິຣັນ ເຮັດໃຫ້ຫຼາຍຄົນບໍ່ເຊື່ອໃນພຣະຄຳພີ. ເມື່ອມີການສອນຄົນທັງຫຼາຍເຖິງຄວາມສຳຄັນຂອງການຮັກສາພຣະບັນຍັດຂໍ້ທີສີ່ ພວກເຂົາກໍພົບວ່າ ຕ້ອງຮັກສາມື້ທີເຈັດເປັນວັນສະບາໂຕ. ແຕ່ພວກອາຈານທີ່ມີຊື່ສຽງເຫັນວ່າ ມີທາງດຽວທີ່ຈະຫຼີກລ້ຽງການເຮັດໜ້າທີ່ທີ່ພວກເຂົາບໍ່ຍອມປະຕິບັດ ນັ້ນຄືການປະກາດວ່າ ພຣະບັນຍັດຂອງພຣະເຈົ້າ ບໍ່ມີຜົນບັງຄັບໃຊ້ແລ້ວ. ດັ່ງນັ້ນ, ພວກເຂົາຈຶ່ງປະຖິ້ມທັງພຣະບັນຍັດ ແລະ ວັນສະບາໂຕໄປພ້ອມກັນ. ເມື່ອວຽກງານການປະຕິຮູບວັນສະບາໂຕຂະຫຍາຍອອກໄປ, ການປະຕິເສດພຣະບັນຍັດ ເພື່ອຫຼີກລ້ຽງຂໍ້ທີສີ່ ຈະແຜ່ກວ້າງອອກໄປເກືອບທົ່ວທຸກບ່ອນ. ຜູ້ນຳສາສະໜາໄດ້ເປີດປະຕູໃຫ້ຄົນປະຕິເສດພຣະເຈົ້າ, ໃຫ້ຕິດຕໍ່ກັບວິນຍານ ແລະ ໝິ່ນປະໝາດພຣະບັນຍັດອັນສັກສິດຂອງພຣະອົງ. ຄວາມຊົ່ວຮ້າຍທີ່ເກີດຂຶ້ນໃນວົງການຄຣິສຕຽນ ຈຶ່ງເປັນຄວາມຮັບຜິດຊອບອັນໜ້າຢ້ານກົວຂອງພວກເຂົາ. <span class="egw">{GC 586.2}</span></p>
<h2 id="section-2">ຄຳສອນຜິດສອງຢ່າງໃນຍຸກສຸດທ້າຍ</h2>
<p>ພວກອາຈານກຸ່ມນີ້ເອງໄດ້ອ້າງວ່າ ການເສື່ອມເສຍທາງສິນລະທຳ ທີ່ກຳລັງແຜ່ລາມຢ່າງກວ້າງຂວາງນັ້ນ ເກີດຈາກການລ່ວງລະເມີດ “ວັນສະບາໂຕຂອງຄຣິສຕຽນ” ແລະ ການບັງຄັບໃຫ້ຖືຮັກສາວັນອາທິດ ຈະຊ່ວຍຟື້ນຟູສິນລະທຳຂອງສັງຄົມໃຫ້ດີຂຶ້ນ. ມີການຮຽກຮ້ອງໃນເລື່ອງນີ້ຢູ່ໃນອາເມຣິກາເປັນພິເສດ ເຊິ່ງເປັນບ່ອນທີ່ມີການປະກາດຫຼັກຄຳສອນ ກ່ຽວກັບວັນສະບາໂຕທີ່ແທ້ຈິງ ຢ່າງກວ້າງຂວາງທີ່ສຸດ. ໃນອາເມຣິກາ, ຂະບວນການຕໍ່ຕ້ານເຫຼົ້າຊຸລາຢາເມົາ ເຊິ່ງເປັນໜຶ່ງໃນວຽກງານປະຕິຮູບສິນທຳທີ່ສຳຄັນ ແລະ ໂດດເດັ່ນທີ່ສຸດ ມັກຈະເຊື່ອມໂຍງກັບການສົ່ງເສີມວັນອາທິດ. ຜູ້ສະໜັບສະໜູນຂະບວນການວັນອາທິດອ້າງວ່າ ພວກເຂົາກຳລັງເຮັດວຽກ ເພື່ອຜົນປະໂຫຍດອັນສູງສຸດຂອງສັງຄົມ; ສ່ວນຄົນທັງຫຼາຍທີ່ບໍ່ຍອມເຂົ້າຮ່ວມກັບພວກເຂົາ ກໍຖືກປະນາມວ່າ ເປັນສັດຕູຂອງວຽກງານຕໍ່ຕ້ານເຫຼົ້າເບຍ ແລະ ການປະຕິຮູບສັງຄົມ. ເຖິງແມ່ນວ່າ ຂະບວນການທີ່ສົ່ງເສີມຄວາມຜິດນັ້ນ ເຊື່ອມໂຍງກັບວຽກງານທີ່ດີກໍຕາມ, ແຕ່ນັ້ນບໍ່ໄດ້ເຮັດໃຫ້ການກະທຳຜິດກາຍເປັນສິ່ງທີ່ຖືກຕ້ອງ. ອາດມີຄົນເອົາຢາພິດມາປະປົນກັບອາຫານທີ່ມີປະໂຫຍດ ແຕ່ມັນກໍຍັງເປັນຢາພິດຢູ່ດີ ແລະ ຍິ່ງມີຄວາມອັນຕະລາຍຫຼາຍຂຶ້ນ ເພາະຄົນອາດກິນໂດຍບໍ່ທັນລະວັງ. ນີ້ເປັນໜຶ່ງໃນວິທີການຂອງຊາຕານ; ມັນເອົາຄວາມຈິງມາປະສົມກັບຄວາມບໍ່ຈິງ ໃຫ້ພຽງພໍທີ່ຈະເຮັດໃຫ້ຄົນຫຼົງເຊື່ອ. ຜູ້ນຳຂະບວນການສົ່ງເສີມວັນອາທິດອາດ ສະໜັບສະໜູນການປະຕິຮູບທີ່ປະຊາຊົນຕ້ອງການ ແລະ ຫຼັກການຕ່າງໆທີ່ສອດຄ່ອງກັບພຣະຄຳພີ, ແຕ່ເມື່ອການປະຕິຮູບເຫຼົ່ານັ້ນ ມີການບັງຄັບໃຫ້ເຮັດສິ່ງທີ່ຂັດກັບພຣະບັນຍັດຂອງພຣະເຈົ້າ ຜູ້ຮັບໃຊ້ຂອງພຣະອົງ ກໍບໍ່ສາມາດເຂົ້າຮ່ວມກັບພວກເຂົາໄດ້. ບໍ່ມີເຫດຜົນໃດ ທີ່ຈະເຮັດໃຫ້ການປະລະພຣະບັນຍັດຂອງພຣະເຈົ້າ ເພື່ອເຮັດຕາມຄຳສັ່ງຂອງມະນຸດ ກາຍເປັນສິ່ງທີ່ຖືກຕ້ອງ. <span class="egw">{GC 587.1}</span></p>
<p>ຊາຕານຈະໃຊ້ຄຳສອນຜິດສອງຢ່າງ ເພື່ອຫຼອກລວງມະນຸດ ຄື: ຄວາມເຊື່ອວ່າວິນຍານບໍ່ຕາຍ ແລະ ການຖືວັນອາທິດເປັນວັນສັກສິດ. ຄວາມເຊື່ອເລື່ອງວິນຍານບໍ່ຕາຍ ເປັນພື້ນຖານຂອງການຕິດຕໍ່ກັບວິນຍານ; ສ່ວນການຖືວັນອາທິດ ກໍສ້າງສາຍສຳພັນກັບຄຣິສຕະຈັກໂຣມ. ພວກໂປຣແຕັສຕັງໃນອາເມຣິກາ ຈະເປັນຜູ້ນຳໜ້າໃນການຮັບເອົາຄຳສອນເລື່ອງການຕິດຕໍ່ກັບວິນຍານ ແລະ ຈະເປັນແກນນຳໃນການຈັບມືກັບລະບອບສັນຕະປາປາ. ແລ້ວພາຍໃຕ້ອິດທິພົນຂອງການຮ່ວມມືກັນລະຫວ່າງສາມຝ່າຍນີ້, ອາເມຣິກາຈະເຮັດຕາມແບບຢ່າງຂອງຄຣິສຕະຈັກໂຣມ ໃນການຢຽບຢ້ຳສິດເສລີພາບທາງຈິດສຳນຶກ. <span class="egw">{GC 588.1}</span></p>
<p>ໃນຍຸກນີ້, ລັດທິຕິດຕໍ່ກັບວິນຍານ ເລີ່ມປັບຕົວເຂົ້າກັບກຸ່ມຄຣິສຕຽນທີເຊື່ອແຕ່ປາກ, ເຮັດໃຫ້ມັນມີອຳນາດຫຼອກລວງ ແລະ ສາມາດດັກຈັບຜູ້ຄົນໄດ້ຫຼາຍຂຶ້ນ. ຊາຕານເອງກໍປັບຕົວໃຫ້ເຂົ້າກັບຍຸກສະໄໝ ແລະ ຈະປາກົດຕົວເປັນທູດແຫ່ງຄວາມສະຫວ່າງ. ລັດທິການຕິດຕໍ່ກັບວິນຍານ ຈະເຮັດການອັດສະຈັນຫຼາຍຢ່າງ ທັງປິ່ນປົວຄົນເຈັບ ແລະ ສະແດງໝາຍສຳຄັນທີ່ບໍ່ມີໃຜປະຕິເສດໄດ້. ເນື່ອງຈາກວ່າພວກວິນຍານເຫຼົ່ານີ້ ຈະອ້າງວ່າຕົນເຊື່ອໃນພຣະຄຳພີ ແລະ ໃຫ້ຄວາມເຄົາລົບຕໍ່ສະຖາບັນຂອງຄຣິສຕະຈັກ, ຄົນທັງຫຼາຍຈະຖືວ່າ ການກະທຳຂອງພວກມັນ ເປັນການສະແດງເຖິງຣິດອຳນາດຂອງພຣະເຈົ້າ. <span class="egw">{GC 588.2}</span></p>
<p>ໃນປະຈຸບັນນີ້, ເສັ້ນແບ່ງລະຫວ່າງຜູ້ທີ່ອ້າງວ່າເປັນຄຣິສຕຽນ ກັບຄົນທີ່ບໍ່ເຊື່ອພຣະເຈົ້າ ເກືອບຈະສັງເກດບໍ່ເຫັນ. ສະມາຊິກຄຣິສຕະຈັກມັກໃນສິ່ງທີ່ຊາວໂລກມັກ ແລະ ພ້ອມທີ່ຈະເຂົ້າຮ່ວມກັບພວກເຂົາ; ສະນັ້ນ, ຊາຕານຈຶ່ງມຸ່ງໝັ້ນທີ່ຈະເຕົ້າໂຮມພວກເຂົາໃຫ້ເປັນກຸ່ມດຽວກັນ ເພື່ອເສີມກຳລັງຂອງມັນ ໂດຍການດຶງທຸກຄົນເຂົ້າສູ່ລັດທິການຕິດຕໍ່ກັບວິນຍານ. ກຸ່ມກາໂຕລິກທີ່ອວດອ້າງວ່າ ການອັດສະຈັນເປັນເຄື່ອງໝາຍຢືນຢັນເຖິງຄຣິສຕະຈັກທີ່ແທ້ຈິງ ຈະຖືກຫຼອກລວງຢ່າງງ່າຍດາຍດ້ວຍການອັດສະຈັນເຫຼົ່ານີ້. ສ່ວນພວກໂປຣແຕັສຕັງທີ່ປະຖິ້ມໂລ່ແຫ່ງຄວາມຈິງໄປແລ້ວ ກໍຈະຖືກຫຼອກລວງເຊັ່ນກັນ. ພວກກາໂຕລິກ, ໂປຣແຕັສຕັງ ແລະ ຊາວໂລກຈະພາກັນຍອມຮັບຮູບແບບການນັບຖືພຣະເຈົ້າ\Sທີ່ປາສະຈາກຣິດອຳນາດ. ພວກເຂົາຈະເຫັນວ່າ ການຮ່ວມມືກັນນີ້ ແມ່ນຂະບວນການອັນຍິ່ງໃຫຍ່ ເພື່ອນຳຊາວໂລກໃຫ້ກັບໃຈຮັບເຊື່ອ ແລະ ເພື່ອກ້າວເຂົ້າສູ່ເວລາ 1,000 ປີ ທີ່ລໍຄອຍກັນມາດົນນານ. <span class="egw">{GC 588.3}</span></p>
<p>ຊາຕານໃຊ້ການສື່ສານກັບວິນຍານ ເພື່ອສະແດງຕົນເປັນຜູ້ມີບຸນຄຸນແກ່ມະນຸດສະໂລກ; ມັນປິ່ນປົວພະຍາດໂຣຄາ ແລະ ນຳສະເໜີລະບົບຄວາມເຊື່ອແບບໃໝ່ ໂດຍອ້າງວ່າ ເປັນຄວາມເຊື່ອຖືທີ່ສູງສົ່ງກວ່າເດີມ. ແຕ່ໃນເວລາດຽວກັນ, ມັນກໍເຮັດວຽກໃນຖານະຜູ້ທຳລາຍ. ການລໍ້ລວງຂອງມັນໄດ້ນຳຄົນຈຳນວນຫຼາຍໄປສູ່ຄວາມຫາຍະນະ. ເມື່ອຂາດການຄວບຄຸມຕົນເອງໃນເລື່ອງການກິນການດື່ມ ກໍເຮັດໃຫ້ຜູ້ຄົນຂາດສະຕິປັນຍາ; ສິ່ງທີ່ຕາມມາກໍຄື ການປ່ອຍຕົວຕາມກິເລດຕັນຫາ, ການຜິດຖຽງກັນ ແລະ ການນອງເລືອດ. ຊາຕານຊົມຊື່ນຍິນດີກັບສົງຄາມ ເພາະມັນປຸກອາລົມອັນຊົ່ວຮ້າຍທີ່ສຸດຂອງຄົນ ແລ້ວນຳພາຜູ້ທີ່ຈົມຢູ່ໃນຄວາມຊົ່ວຮ້າຍ ແລະ ການຂ້າຟັນນັ້ນໄປສູ່ຄວາມພິນາດຊົ່ວນິຣັນດອນ. ຈຸດປະສົງຂອງມັນ ແມ່ນການຍຸຍົງໃຫ້ປະເທດທັງຫຼາຍເຮັດສົງຄາມຕໍ່ສູ້ກັນ, ເພາະດ້ວຍວິທີນີ້ ມັນສາມາດຫັນເຫຈິດໃຈຂອງຜູ້ຄົນ ອອກຈາກການກຽມພ້ອມ ທີ່ຈະຢືນໝັ້ນໃນວັນສຳຄັນຂອງອົງພຣະຜູ້ເປັນເຈົ້າ. <span class="egw">{GC 589.1}</span></p>
<p>ຊາຕານອາໄສທຳມະຊາດ ເພື່ອທຳລາຍຄົນທີ່ບໍ່ໄດ້ກຽມພ້ອມ. ມັນໄດ້ຄົ້ນຄວ້າຄວາມລັບຂອງທຳມະຊາດ ແລະ ໃຊ້ອຳນາດທັງໝົດຂອງມັນ ເພື່ອຄວບຄຸມທຳມະຊາດເທົ່າທີ່ພຣະເຈົ້າຊົງອະນຸຍາດ. ເມື່ອພຣະເຈົ້າຍອມໃຫ້ມັນທົດລອງໂຢບ, ບັນດາຝູງສັດລ້ຽງ, ຄົນໃຊ້, ເຮືອນຊານ ແລະ ລູກທັງຫຼາຍຂອງເພິ່ນ ກໍຖືກທຳລາຍໄປທັນທີ ໂດຍມີເຫດຮ້າຍເກີດຂຶ້ນຢ່າງຕໍ່ເນື່ອງ. ແມ່ນພຣະເຈົ້າເອງທີ່ປົກປ້ອງຜູ້ທີ່ພຣະອົງຊົງສ້າງ ແລະ ກັ້ນບໍ່ໃຫ້ຜູ້ທຳລາຍເຂົ້າມາໃກ້. ແຕ່ວົງການຄຣິສຕຽນ ໄດ້ໝິ່ນປະໝາດພຣະບັນຍັດຂອງພຣະເຢໂຮວາ; ສະນັ້ນ, ພຣະອົງຈະຊົງເຮັດຕາມທີ່ພຣະອົງຊົງປະກາດໄວ້ ໂດຍຈະຖອນພຣະພອນອອກໄປຈາກແຜ່ນດິນໂລກ ແລະ ຍົກການປົກປ້ອງຄຸ້ມຄອງ ອອກໄປຈາກຜູ້ທີ່ຕໍ່ຕ້ານພຣະບັນຍັດຂອງພຣະອົງ ແລະ ສອນຄົນອື່ນໃຫ້ເຮັດຕາມ. ທຸກຄົນທີ່ບໍ່ໄດ້ຮັບການຄຸ້ມຄອງຈາກພຣະເຈົ້າເປັນພິເສດ ກໍຢູ່ໃຕ້ການຄວບຄຸມຂອງຊາຕານ. ມັນຈະຊ່ວຍບາງຄົນໃຫ້ຈະເລີນຮຸ່ງເຮືອງ ເພື່ອສົ່ງເສີມແຜນການຂອງມັນ; ໃນຂະນະດຽວກັນ, ມັນກໍສ້າງຄວາມເດືອດຮ້ອນໃຫ້ຄົນອື່ນ ແລະ ເຮັດໃຫ້ພວກເຂົາເຊື່ອວ່າ ແມ່ນພຣະເຈົ້າເປັນຜູ້ເຮັດໃຫ້ຊີວິດຂອງພວກເຂົາລຳບາກ. <span class="egw">{GC 589.2}</span></p>
<p>ຊາຕານຈະສະແດງຕົນຕໍ່ມວນມະນຸດວ່າ ມັນເປັນນາຍແພດຜູ້ຍິ່ງໃຫຍ່ ທີ່ສາມາດປິ່ນປົວໂຣຄາພະຍາດທຸກຊະນິດໄດ້ ແຕ່ໃນຄວາມເປັນຈິງ ມັນຈະນຳພະຍາດໂຣຄາ ແລະ ຄວາມຫາຍະນະມາສູ່ມະນຸດ ຈົນເຮັດໃຫ້ເມືອງໃຫຍ່ຫຼາຍແຫ່ງກາຍເປັນບ່ອນທີ່ຮົກຮ້າງເປົ່າປ່ຽວ. ແມ່ນແຕ່ດຽວນີ້, ມັນກໍກຳລັງລົງມືເຮັດວຽກຢູ່ແລ້ວ. ມັນສະແດງອຳນາດຂອງມັນໃນທຸກບ່ອນ ແລະ ໃນຮູບແບບຕ່າງໆນັບພັນວິທີ ເຊັ່ນ: ໃນອຸບັດຕິເຫດ ແລະ ໄພພິບັດທາງບົກ ແລະ ທາງນ້ຳ, ໃນໄຟໄໝ້ຄັ້ງໃຫຍ່, ໃນພະຍຸໝູນທໍນາໂດອັນຮຸນແຮງ ແລະ ໝາກເຫັບຂະໜາດໃຫຍ່, ໃນພະຍຸໄຕ້ຝຸ່ນ, ນ້ຳຖ້ວມ, ຄື້ນຍັກ ແລະ ແຜ່ນດິນໄຫວ. ມັນທຳລາຍພືດຜົນທີ່ກຳລັງຈະສຸກ, ເຮັດໃຫ້ເກີດຄວາມອຶດຢາກ ແລະ ຄວາມທຸກຍາກລຳບາກ. ມັນເຮັດໃຫ້ອາກາດເປັນພິດ ເຊິ່ງນຳຄວາມຕາຍມາສູ່ຄົນຈຳນວນຫຼາຍ. ໄພພິບັດເຫຼົ່ານີ້ຈະຖີ່ຂຶ້ນ ແລະ ຮ້າຍແຮງຂຶ້ນເລື້ອຍໆ. ຄວາມຫາຍະນະຈະເກີດຂຶ້ນກັບມະນຸດ ແລະ ສັດ. “ແຜ່ນດິນໂລກຈະແຫ້ງແລ້ງ ແລະ ທຸກສິ່ງຈະຫ່ຽວແຫ້ງໄປ, ທົ່ວທັງໂລກຈະອ່ອນລົງ.” “ປະຊາກອນໄດ້ເຮັດໃຫ້ໂລກນີ້ເປັນມົນທິນ ໂດຍລະເມີດກົດບັນຍັດຂອງພຣະເຈົ້າ ແລະ ຝ່າຝືນພັນທະສັນຍາທີ່ພຣະອົງໄດ້ເຮັດໄວ້ ກັບພວກເຂົາຕະຫຼອດໄປ.” (ເອຊາຢາ 24:4, 5) <span class="egw">{GC 589.3}</span></p>
<p>ແລ້ວຊາຕານຈະຊັກຈູງມະນຸດໃຫ້ເຊື່ອວ່າ ຜູ້ທີ່ຮັບໃຊ້ພຣະເຈົ້ານັ້ນແຫຼະ ເປັນຕົ້ນເຫດຂອງເຫດຮ້າຍເຫຼົ່ານີ້. ພວກທີ່ຍົວະໃຫ້ສະຫວັນບໍ່ພໍໃຈ ຈະກ່າວໂທດໃສ່ຜູ້ທີ່ປະຕິບັດຕໍ່ພຣະບັນຍັດຂອງພຣະເຈົ້າ ເພາະການເຊື່ອຟັງຂອງຄົນເຫຼົ່ານີ້ ເປັນການຕຳໜິຢູ່ຕະຫຼອດເວລາ ຕໍ່ຜູ້ທີ່ລະເມີດພຣະບັນຍັດ. ພວກເຂົາຈະປະກາດວ່າ ມະນຸດກຳລັງເຮັດໃຫ້ພຣະເຈົ້າບໍ່ພໍພຣະໄທ ດ້ວຍການລະເມີດວັນອາທິດ ແລະ ເພາະຄວາມບາບນີ້ ຫາຍະນະຈຶ່ງເກີດຂຶ້ນ. ຫາຍະນະເຫຼົ່ານີ້ຈະບໍ່ມີວັນສິ້ນສຸດ ຈົນກວ່າຈະມີການບັງຄັບໃຫ້ຖືຮັກສາວັນອາທິດຢ່າງເຄັ່ງຄັດ. ນອກຈາກນັ້ນ, ຜູ້ທີ່ສອນໃຫ້ຮັກສາພຣະບັນຍັດຂໍ້ທີສີ່ ແລະ ເຮັດໃຫ້ການນັບຖືວັນອາທິດເສື່ອມລົງນັ້ນ ຈະຖືກກ່າວຫາວ່າ ເປັນຜູ້ສ້າງຄວາມວຸ້ນວາຍໃຫ້ແກ່ປະຊາຊົນ ແລະ ເປັນອຸປະສັກຂັດຂວາງ ບໍ່ໃຫ້ພວກເຂົາກັບຄືນສູ່ການເປັນທີ່ພໍພຣະໄທຂອງພຣະເຈົ້າ ແລະ ຄວາມຈະເລີນຮຸ່ງເຮືອງທາງເສດຖະກິດ. ດ້ວຍເຫດນີ້, ຂໍ້ກ່າວຫາແຕ່ບູຮານທີ່ເຄີຍໃຊ້ກັບຜູ້ຮັບໃຊ້ຂອງພຣະເຈົ້າ ກໍຈະຖືກນຳມາໃຊ້ອີກ ໂດຍອີງໃສ່ເຫດຜົນທີ່ຄ້າຍຄືກັນ: “ກະສັດອາຮາບກໍມາພົບກັບເອລີຢາ. ພໍເຫັນເອລີຢາ ເພິ່ນກໍກ່າວວ່າ, ‘ເຈົ້າຢູ່ນີ້ເອງ ເຈົ້າຜູ້ສ້າງຄວາມເດືອດຮ້ອນຫຼາຍທີ່ສຸດໃນອານາຈັກອິດສະຣາເອນ.’ ເອລີຢາຕອບວ່າ, ‘ຂ້ານ້ອຍບໍ່ແມ່ນຜູ້ສ້າງຄວາມເດືອດຮ້ອນແກ່ອິດສະຣາເອນ ແຕ່ແມ່ນທ່ານ ແລະ ພໍ່ຂອງທ່ານເອງຕ່າງຫາກ ເພາະທ່ານບໍ່ໄດ້ເຊື່ອຟັງຄຳສັ່ງຂອງພຣະເຈົ້າຢາເວ ແລະ ໄດ້ຂາບໄຫວ້ຮູບເຄົາລົບຂອງພຣະບາອານ.’” (1 ກະສັດ 18:16–18). ເມື່ອປະຊາຊົນຖືກປຸກລະດົມ ດ້ວຍຂໍ້ກ່າວຫາອັນບໍ່ເປັນຄວາມຈິງເຫຼົ່ານີ້ ພວກເຂົາກໍຈະໂກດແຄ້ນ ແລະ ຈະປະຕິບັດຕໍ່ເຫຼົ່າຜູ້ສົ່ງຂ່າວຂອງພຣະເຈົ້າ ຄ້າຍຄືກັບທີ່ຊາວອິດສະຣາເອນ ຜູ້ປະຖິ້ມຄວາມເຊື່ອ ໄດ້ປະຕິບັດຕໍ່ເອລີຢາ. <span class="egw">{GC 590.1}</span></p>
<p>ຍ້ອນຄວາມເຊື່ອວ່າ ມະນຸດມີວິນຍານທີ່ບໍ່ຕາຍ, ວິນຍານຊົ່ວຈະໃຊ້ອຳນາດ ໃນການເຮັດອັດສະຈັນ ເພື່ອຕໍ່ຕ້ານຜູ້ທີ່ເລືອກເຊື່ອຟັງພຣະເຈົ້າແທນມະນຸດ. ວິນຍານເຫຼົ່ານີ້ຈະອ້າງວ່າ ພຣະເຈົ້າສົ່ງພວກມັນມາ ເພື່ອເຕືອນຜູ້ທີ່ປະຕິເສດວັນອາທິດ ໃຫ້ເຫັນຄວາມຜິດຂອງຕົນ; ແລະຈະຢືນຢັນວ່າ ທຸກຄົນຄວນປະຕິບັດຕາມກົດໝາຍບ້ານເມືອງ ເໝືອນດັ່ງປະຕິບັດຕາມພຣະບັນຍັດຂອງພຣະເຈົ້າ. ພວກມັນຈະສະແດງຄວາມທຸກໃຈ ກ່ຽວກັບຄວາມຊົ່ວຮ້າຍອັນໃຫຍ່ຫຼວງໃນໂລກ ແລະ ຈະສະໜັບສະໜູນຖ້ອຍຄຳຂອງຜູ້ສອນສາສະໜາທີ່ວ່າ ສະພາບອັນຕົກຕ່ຳທາງສິນລະທຳ ເກີດຂຶ້ນຍ້ອນການລ່ວງລະເມີດວັນອາທິດ. ຜູ້ທີ່ປະຕິເສດຄຳກ່າວຂອງວິນຍານຊົ່ວເຫຼົ່ານັ້ນ ຈະຖືກສັງຄົມຄຽດແຄ້ນຢ່າງຮຸນແຮງ. <span class="egw">{GC 590.2}</span></p>
<p>ໃນການຕໍ່ສູ້ຄັ້ງສຸດທ້າຍ\Sກັບໄພ່ພົນຂອງພຣະເຈົ້າ, ຊາຕານໃຊ້ກົນອຸບາຍເກົ່າ ທີ່ມັນເຄີຍໃຊ້ ຕັ້ງແຕ່ການເລີ່ມຕົ້ນແຫ່ງຄວາມຂັດແຍ້ງໃນສະຫວັນ. ໃນຄາວນັ້ນ, ມັນອ້າງວ່າ ຕົນກຳລັງສົ່ງເສີມການປົກຄອງຂອງພຣະເຈົ້າ, ແຕ່ພັດແອບທຳລາຍຢູ່ຢ່າງລັບໆ; ແລະໃນຂະນະດຽວກັນ ກໍກ່າວຫາພວກທູດສະຫວັນ ທີ່ສັດຊື່ວ່າ ເປັນຜູ້ທຳລາຍການປົກຄອງດັ່ງກ່າວ. ນະໂຍບາຍຫຼອກລວງແບບດຽວກັນນີ້ ໄດ້ປາກົດໃຫ້ເຫັນໃນປະຫວັດສາດຂອງຄຣິສຕະຈັກໂຣມ. ຄຣິສຕະຈັກນີ້ອ້າງວ່າ ເປັນຜູ້ປະຕິບັດໜ້າທີ່ແທນສະຫວັນ, ແຕ່ກັບພະຍາຍາມຍົກຕົນຂຶ້ນເໜືອພຣະເຈົ້າ ແລະ ປ່ຽນແປງພຣະບັນຍັດຂອງພຣະອົງ. ໃນສະໄໝທີ່ຄຣິສຕະຈັກໂຣມມີອຳນາດ, ຜູ້ທີ່ຍອມຕາຍ ເພື່ອຮັກສາຄວາມສັດຊື່ຕໍ່ຂ່າວປະເສີດ ຖືກປະນາມວ່າເປັນຄົນຊົ່ວຮ້າຍ ແລະ ຖືກກ່າວຫາວ່າຮ່ວມມືກັບຊາຕານ. ມີການນຳເອົາທຸກວິທີທາງມາໃຊ້ ເພື່ອທຳລາຍຊື່ສຽງຂອງພວກເຂົາ, ເພື່ອເຮັດໃຫ້ພວກເຂົາປາກົດຕໍ່ສາຍຕາຂອງປະຊາຊົນ ແລະ ແມ່ນແຕ່ຕໍ່ສາຍຕາຂອງຕົນເອງ ວ່າເປັນອາດຊະຍາກອນທີ່ຊົ່ວຮ້າຍທີ່ສຸດ. ປະຈຸບັນນີ້, ກໍຈະເປັນຢ່າງນັ້ນເໝືອນກັນ. ຊາຕານຈະເຮັດໃຫ້ຜູ້ທີ່ຖືຮັກສາພຣະບັນຍັດ ຖືກກ່າວຫາວ່າ ເປັນຜູ້ລະເມີດກົດໝາຍ, ເປັນຜູ້ໝິ່ນປະໝາດພຣະເຈົ້າ ແລະ ເປັນຜູ້ນຳໄພພິບັດມາສູ່ໂລກ. <span class="egw">{GC 591.1}</span></p>
<h2 id="section-3">ເສລີພາບທາງຈິດສຳນຶກ</h2>
<p>ພຣະເຈົ້າບໍ່ເຄີຍບັງຄັບຈິດໃຈ ຫຼື ມະໂນສຳນຶກຂອງຜູ້ໃດເລີຍ. ແຕ່ກົງກັນຂ້າມ, ວິທີການທີ່ຊາຕານໃຊ້ເປັນປະຈຳ ເພື່ອຄວບຄຸມຜູ້ທີ່ມັນບໍ່ສາມາດຫຼອກລວງດ້ວຍວິທີອື່ນ ຄືການໃຊ້ຄວາມໂຫດຮ້າຍບັງຄັບ. ມັນພະຍາຍາມເຮັດໃຫ້ຄົນຢ້ານກົວ ແລະ ໃຊ້ການບີບບັງຄັບ ເພື່ອຄວບຄຸມຄວາມສຳນຶກຜິດຊອບຊົ່ວດີຂອງຄົນ ແລະ ເຮັດໃຫ້ພວກເຂົາຂາບໄຫວ້ມັນ. ເພື່ອບັນລຸເປົ້າໝາຍນີ້, ມັນເຮັດວຽກຜ່ານຜູ້ນຳສາສະໜາ ແລະ ອຳນາດການປົກຄອງ, ຊັກຈູງໃຫ້ພວກເຂົາບັງຄັບໃຊ້ກົດໝາຍ ທີ່ຂັດຕໍ່ພຣະບັນຍັດຂອງພຣະເຈົ້າ. <span class="egw">{GC 591.2}</span></p>
<p>ຜູ້ທີ່ໃຫ້ກຽດແກ່ວັນສະບາໂຕຕາມພຣະຄຳພີ ຈະຖືກກ່າວຫາວ່າ ເປັນສັດຕູຜູ້ທຳລາຍກົດໝາຍ ແລະ ຄວາມສະຫງົບສຸກຂອງບ້ານເມືອງ, ເປັນຜູ້ທຳລາຍຫຼັກສິນທຳຂອງສັງຄົມ, ເປັນຜູ້ກໍ່ຄວາມວຸ້ນວາຍ ແລະ ຄວາມເສື່ອມເສຍ, ອີກທັງເປັນຜູ້ດຶງໄພພິບັດຂອງພຣະເຈົ້າ\Sລົງມາສູ່ແຜ່ນດິນໂລກ. ການທີ່ພວກເຂົາຢຶດໝັ້ນໃນຫຼັກຄວາມເຊື່ອ ຈະຖືກຕີຄວາມໝາຍວ່າ ເປັນຄວາມດື້ດ້ານ, ຄວາມແຂງກະດ້າງ ແລະ ການໝິ່ນປະໝາດຕໍ່ອຳນາດການປົກຄອງ. ພວກເຂົາຈະຖືກກ່າວຫາວ່າ ເປັນພວກທີ່ຂັດຂືນຕໍ່ລັດຖະບານ. ສ່ວນພວກສາສະໜາຈານ ທີ່ປະຕິເສດການຖືຮັກສາພຣະບັນຍັດຂອງພຣະເຈົ້າ ຈະຢືນຢູ່ເທິງທຳມາດປະກາດວ່າ ມະນຸດມີໜ້າທີ່ເຊື່ອຟັງອຳນາດການປົກຄອງ ເພາະແມ່ນພຣະເຈົ້າເອງທີ່ຊົງແຕ່ງຕັ້ງໄວ້. ໃນສະພາ ແລະ ສານຍຸຕິທຳ, ຜູ້ທີ່ຮັກສາພຣະບັນຍັດຈະຖືກໃສ່ຮ້າຍປ້າຍສີ ແລະ ຈະຖືກຕັດສິນລົງໂທດ. ຖ້ອຍຄຳຂອງພວກເຂົາຈະຖືກບິດເບືອນ ແລະ ເຈດຕະນາຂອງພວກເຂົາ ຈະຖືກຕີຄວາມໄປໃນທາງທີ່ເລວຮ້າຍທີ່ສຸດ. <span class="egw">{GC 592.1}</span></p>
<p>ເມື່ອບັນດາຄຣິສຕະຈັກຝ່າຍໂປຣແຕັສຕັງ ປະຕິເສດຄວາມຈິງອັນຈະແຈ້ງໃນພຣະຄຳພີ ທີ່ສະໜັບສະໜູນການຮັກສາພຣະບັນຍັດຂອງພຣະເຈົ້າ, ພວກເຂົາຈະພະຍາຍາມລະງັບສຽງ ຂອງຜູ້ທີ່ພວກເຂົາບໍ່ສາມາດໂຕ້ຖຽງດ້ວຍພຣະຄຳພີໄດ້. ເຖິງແມ່ນວ່າພວກເຂົາປິດຫູປິດຕາຕໍ່ຄວາມຈິງ, ພວກເຂົາກຳລັງດຳເນີນການ ທີ່ຈະນຳໄປສູ່ການຂົ່ມເຫັງຜູ້ທີ່ຟັງສຽງຈິດສຳນຶກຜິດຊອບຂອງຕົນ ໂດຍບໍ່ຍອມເຮັດຕາມວົງການຄຣິສຕຽນ ແລະ ບໍ່ຍອມຮັບວັນອາທິດ ເຊິ່ງເປັນວັນສະບາໂຕຂອງສັນຕະປາປາ. <span class="egw">{GC 592.2}</span></p>
<p>ບັນດາຜູ້ນຳຄຣິສຕະຈັກ ແລະ ເຈົ້າໜ້າທີ່ລັດຈະຮ່ວມມືກັນ ເພື່ອໃຫ້ຄົນທຸກຊົນຊັ້ນນັບຖືວັນອາທິດ ໂດຍໃຊ້ເງິນລໍ້, ການຊັກຈູງ ແລະ ການບີບບັງຄັບ. ເນື່ອງຈາກບໍ່ມີພຣະຄຳພີສະໜັບສະໜູນ, ພວກເຂົາຈະນຳໃຊ້ກົດໝາຍມາກົດຂີ່ແທນ. ການສໍ້ລາດບັງຫຼວງ ເຮັດໃຫ້ຄົນບໍ່ຮັກຄວາມຍຸຕິທຳ ແລະ ບໍ່ເຫັນຄຸນຄ່າຂອງຄວາມຈິງ. ແມ່ນແຕ່ໃນດິນແດນອາເມຣິກາ ທີ່ຜູ້ຄົນມີສິດເສລີພາບ, ຝ່າຍການປົກຄອງ ແລະ ສະມາຊິກສະພາ ກໍຈະຍອມຕໍ່ການຮຽກຮ້ອງຂອງປະຊາຊົນ ທີ່ຕ້ອງການກົດໝາຍບັງຄັບໃຫ້ຮັກສາວັນອາທິດ ເພື່ອຈະໄດ້ຮັບຄວາມນິຍົມ. ເສລີພາບທາງຈິດສຳນຶກທີ່ໄດ້ມາດ້ວຍການເສຍສະຫຼະຢ່າງໃຫຍ່ຫຼວງ ຈະບໍ່ໄດ້ຮັບການເຄົາລົບອີກຕໍ່ໄປ. ໃນຄວາມຂັດແຍ້ງທີ່ຈະມາເຖິງໃນບໍ່ດົນນີ້, ພວກເຮົາຈະເຫັນຖ້ອຍຄຳຂອງຜູ້ເຜີຍພຣະທຳເປັນຈິງທີ່ວ່າ: “ຝ່າຍພະຍານາກກໍຄຽດແຄ້ນຢ່າງໃຫຍ່ໃຫ້ຍິງນັ້ນ ແລະ ອອກໄປຕໍ່ສູ້ກັບເຊື້ອສາຍຂອງນາງທີ່ເຫຼືອຢູ່ ຄືທຸກຄົນທີ່ປະຕິບັດຕາມກົດບັນຍັດຂອງພຣະເຈົ້າ ແລະ ຢຶດຖືຄຳພະຍານຝ່າຍພຣະເຢຊູເຈົ້າ.” (ພຣະນິມິດ 12:17). <span class="egw">{GC 592.3}</span></p>

<p class="chapter-links"><a class="prev-chapter-link" href="35_liberty_of_conscience_threatened.html">35: ເສລີພາບທາງຈິດສຳນຶກຖືກຄຸກຄາມ</a><a class="next-chapter-link" href="37_the_scriptures_a_safeguard.html">37: ພຣະຄຳພີ ໂລ້ປ້ອງກັນໄພ</a></body>
</html>