<!DOCTYPE html>
<html lang="lo">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>GC - Table of Contents</title>
    <link rel="stylesheet" href="../../css/style.css">
    <script src="../../js/main.js" defer></script>
</head>
<body>
    <nav><p><a href="../index.html">Back</a></p></nav>
<h1>35: ເສລີພາບທາງຈິດສຳນຶກຖືກຄຸກຄາມ</h1><p class="chapter-url"><a target="_blank" href="https://m.egwwritings.org/en/book/132.2454#2454">https://m.egwwritings.org/en/book/132.2454#2454</a></p><h2 id="section">ເງົາມືດຂອງໂຣມກັບຄືນມາ</h2>
<p>ໃນປະຈຸບັນນີ້ ສະມາຊິກຄຣິສຕະຈັກຕ່າງໆ ຂອງນິກາຍໂປຣແຕັສຕັງ ມີທ່າທີເປັນມິດຕໍ່ນິກາຍໂຣມັນກາໂຕລິກ ຫຼາຍກວ່າແຕ່ກ່ອນ. ໃນບັນດາປະເທດທີ່ກາໂຕລິກບໍ່ໄດ້ເຕີບໃຫຍ່ຂະຫຍາຍຕົວ, ພວກເຂົາໄດ້ໃຊ້ວິທີປະນີປະນອມ ເພື່ອເພີ່ມອິດທິພົນຂອງຕົນ. ຄົນໃນປະເທດເຫຼົ່ານັ້ນ ນັບມື້ ກໍບໍ່ໃຫ້ຄວາມສຳຄັນຕໍ່ຄວາມແຕກຕ່າງ ລະຫວ່າງຄຳສອນຂອງຄຣິສຕະຈັກຝ່າຍການປະຕິຮູບ ກັບລະບອບສັນຕະປາປາ. ຄົນເລີ່ມເຫັນວ່າ ຫຼັກຄວາມເຊື່ອສຳຄັນ ບໍ່ໄດ້ແຕກຕ່າງກັນຫຼາຍ ເໝືອນດັ່ງທີ່ເຄີຍຄິດ; ແລະຖ້າພວກເຮົາພຽງແຕ່ຍອມອ່ອນຂໍ້ອີກເລັກນ້ອຍ ກໍຈະເຮັດໃຫ້ເຮົາສາມາດເຂົ້າກັບຄຣິສຕະຈັກໂຣມໄດ້ດີຂຶ້ນ. ໃນອະດີດ, ພວກໂປຣແຕັສຕັງເຄີຍເຫັນຄຸນຄ່າຂອງເສລີພາບທາງຈິດສຳນຶກ ທີ່ຕ້ອງແລກມາດ້ວຍລາຄາແພງ. ພວກເຂົາສອນລູກຫຼານໃຫ້ກຽດຊັງລະບອບສັນຕະປາປາ ແລະ ຖືວ່າການຊອກຫາຄວາມສາມັກຄີກັບໂຣມ ແມ່ນການທໍລະຍົດຕໍ່ພຣະເຈົ້າ. ແຕ່ຄວາມຄິດເຫັນໃນປະຈຸບັນນີ້ ຊ່າງແຕກຕ່າງກັບອະດີດເຫຼືອເກີນ! <span class="egw">{GC 563.1}</span></p>
<p>ຜູ້ປົກປ້ອງລະບອບສັນຕະປາປາປະກາດວ່າ ຄຣິສຕະຈັກຂອງພວກເຂົາຖືກໃສ່ຮ້າຍປ້າຍສີ; ສ່ວນວົງການໂປຣແຕັສຕັງ ກໍພ້ອມທີ່ຈະຍອມຮັບຄຳປະກາດນີ້. ຫຼາຍຄົນກ່າວວ່າ ບໍ່ຍຸຕິທຳທີ່ຈະຕັດສິນຄຣິສຕະຈັກໂຣມໃນປະຈຸບັນ ໂດຍອີງໃສ່ການກະທຳທີ່ໜ້າລັງກຽດ ແລະ ຄວາມໂງ່ຈ້າທີ່ເກີດຂຶ້ນຫຼາຍຮ້ອຍປີ ໃນສະໄໝຍຸກມືດທີ່ຜູ້ຄົນຂາດຄວາມຮູ້. ພວກເຂົາແກ້ຕົວ\Sໃຫ້ກັບການກະທຳທີ່ໂຫດຮ້າຍທາລຸນ\Sຂອງຄຣິສຕະຈັກໂຣມວ່າ ເປັນຍ້ອນສະພາບປ່າເຖື່ອນຂອງຍຸກສະໄໝນັ້ນ ແລະ ອ້າງວ່າ ຄວາມຈະເລີນຂອງໂລກສະໄໝໃໝ່ ໄດ້ປ່ຽນແປງຄວາມຄິດເຫັນຂອງຄຣິສຕະຈັກແລ້ວ. <span class="egw">{GC 563.2}</span></p>
<p>ຄົນເຫຼົ່ານີ້ ລືມຄຳອວດອ້າງອັນຈອງຫອງ ຂອງຄຣິສຕະຈັກໂຣມແລ້ວບໍ ທີ່ປະກາດເປັນເວລາ 800 ປີວ່າ ພວກເຂົາບໍ່ມີຄວາມຜິດພາດຈັກເທື່ອ. ຄຳອ້າງນີ້, ບໍ່ພຽງແຕ່ບໍ່ໄດ້ຖືກຍົກເລີກ ແຕ່ຍັງຖືກຢືນຢັນໃນສະຕະວັດທີ 19 ດ້ວຍຄວາມໝັ້ນໃຈຫຼາຍກວ່າເກົ່າ. ຄຣິສຕະຈັກໂຣມອ້າງວ່າ “ຄຣິສຕະຈັກ<em>ບໍ່ເຄີຍຜິດພາດ</em> ແລະ ຕາມຫຼັກພຣະຄຳພີແລ້ວ<em>ຈະບໍ່ມີວັນຜິດພາດ</em>.”<a id="fnref:1" href="#fn:1" class="footnote-ref"><sup>1</sup></a> ເມື່ອມີການອ້າງເຊັ່ນນີ້ແລ້ວ ພວກເຂົາຈະປະຕິເສດຫຼັກການທີ່ໃຊ້ປົກຄອງໃນອະດີດໄດ້ແນວໃດ? <span class="egw">{GC 564.1}</span></p>
<p>ຄຣິສຕະຈັກກາໂຕລິກ ຈະບໍ່ມີວັນຍອມສະຫຼະຄຳອ້າງວ່າ ຕົນບໍ່ມີການຜິດພາດ. ພວກເຂົາຖືວ່າ ທຸກສິ່ງທີ່ຄຣິສຕະຈັກໂຣມໄດ້ເຮັດໄປ ໃນການຂົ່ມເຫັງຜູ້ທີ່ປະຕິເສດຫຼັກຄຳສອນຂອງຕົນນັ້ນ ຖືກຕ້ອງແລ້ວ. ຖ້າມີໂອກາດອີກ ພວກເຂົາຈະບໍ່ເຮັດແບບດຽວກັນບໍ? ຖ້າຝ່າຍປົກຄອງໄດ້ຍົກເລີກຂໍ້ຈຳກັດທີ່ມີຢູ່ໃນປະຈຸບັນ ແລະ ປ່ອຍໃຫ້ຄຣິສຕະຈັກໂຣມໄດ້ກັບຄືນສູ່ອຳນາດດັ້ງເດີມ, ການກົດຂີ່ຂົ່ມເຫັງ ແລະ ການປົກຄອງແບບຜະເດັດການ ກໍຈະຟື້ນຄືນມາຢ່າງໄວວາ. <span class="egw">{GC 564.2}</span></p>
<p>ນັກຂຽນຜູ້ມີຊື່ສຽງຄົນໜຶ່ງ ໄດ້ກ່າວເຖິງທ່າທີຂອງລະບອບສັນຕະປາປາ ກ່ຽວກັບເສລີພາບທາງຈິດສຳນຶກ ແລະ ອັນຕະລາຍທີ່ຈະເກີດຂຶ້ນກັບສະຫະລັດອາເມຣິກາ ຖ້າແຜນການຂອງຄຣິສຕະຈັກໂຣມສຳເລັດດັ່ງຕໍ່ໄປນີ້ວ່າ: <span class="egw">{GC 564.3}</span></p>
<p>“ຫຼາຍຄົນເຫັນວ່າ ການຢ້ານກົວຄຣິສຕະຈັກໂຣມັນກາໂຕລິກໃນສະຫະລັດອາເມຣິກາ ເປັນເລື່ອງຂອງອະຄະຕິ ຫຼື ຄວາມຄິດແບບເດັກນ້ອຍ. ຄົນເຫຼົ່ານີ້ບໍ່ເຫັນລັກສະນະ ຫຼື ທ່າທີຂອງຝ່າຍຄຣິສຕະຈັກໂຣມ ທີ່ເປັນອັນຕະລາຍຕໍ່ສະຖາບັນເສລີພາບຂອງພວກເຮົາ ແລະ ບໍ່ເຫັນວ່າ ການເຕີບໃຫຍ່ຂະຫຍາຍຕົວຂອງຄຣິສຕະຈັກໂຣມ ເປັນລາງຮ້າຍແຕ່ຢ່າງໃດ. ດັ່ງນັ້ນ, ໃຫ້ພວກເຮົາສົມທຽບຫຼັກການພື້ນຖານບາງຢ່າງຂອງລັດຖະບານພວກເຮົາ ກັບຫຼັກການຂອງຄຣິສຕະຈັກກາໂຕລິກ.” <span class="egw">{GC 564.4}</span></p>
<p>“ລັດຖະທຳມະນູນຂອງສະຫະລັດ ຮັບປະກັນ<em>ເສລີພາບທາງຈິດສຳນຶກ</em>. ນີ້ແມ່ນຫຼັກການພື້ນຖານ ທີ່ສຳຄັນທີ່ສຸດຂອງອາເມຣິກາ. ສັນຕະປາປາປີອູດທີ 9 ໄດ້ກ່າວໃນຈົດໝາຍອະທິບາຍຄວາມເຊື່ອລົງວັນທີ 15 ສິງຫາ 1854 ວ່າ: ‘ຫຼັກຄຳສອນທີ່ໂງ່ຈ້າ ແລະ ຜິດພາດ ພ້ອມດ້ວຍຄຳເວົ້າອັນຂາດສະຕິທີ່ປົກປ້ອງເສລີພາບທາງຈິດສຳນຶກນັ້ນ ແມ່ນຄວາມຜິດພາດທີ່ອັນຕະລາຍທີ່ສຸດ ແລະ ເປັນໂຣກລະບາດທີ່ໜ້າຢ້ານກົວທີ່ສຸດໃນຝ່າຍປົກຄອງຂອງລັດ.’ ສັນຕະປາປາອົງດຽວກັນນີ້ ໄດ້ຂຽນຈົດໝາຍອະທິບາຍຄວາມເຊື່ອລົງວັນທີ 8 ທັນວາ 1864 ໂດຍເພິ່ນໄດ້ສາບແຊ່ງ ‘ຜູ້ທີ່ອ້າງສິດເສລີພາບທາງຈິດສຳນຶກ ແລະ ການນະມັດສະການ’ ແລະ ‘ທຸກຄົນທີ່ເວົ້າວ່າຄຣິສຕະຈັກບໍ່ມີສິດໃຊ້ອຳນາດບັງຄັບ.’” <span class="egw">{GC 564.5}</span></p>
<p>ທ່າທີອ່ອນນ້ອມ\Sຂອງຄຣິສຕະຈັກໂຣມ\Sໃນສະຫະລັດ ບໍ່ໄດ້ສະແດງເຖິງການປ່ຽນທັດສະນະ; ພວກເຂົາຍອມຜ່ອນຜັນສະເພາະໃນບ່ອນທີ່ພວກເຂົາບໍ່ມີອຳນາດ. ເຈົ້າຄະນະໂອຄອນເນີກ່າວວ່າ: “ພວກເຮົາຍອມຮັບເສລີພາບທາງສາສະໜາພຽງຊົ່ວຄາວ ຈົນກວ່າຈະສາມາດປ່ຽນແປງໄປໃນທາງກົງກັນຂ້າມ ໂດຍບໍ່ເປັນອັນຕະລາຍຕໍ່ວົງການກາໂຕລິກ.” ເຈົ້າຄະນະປະຈຳນະຄອນເຊນຫຼຸຍສ໌ເຄີຍກ່າວວ່າ: “ການສອນນອກຮີດ ແລະ ການບໍ່ເຊື່ອໃນພຣະເຈົ້າເປັນອາດຊະຍາກຳ. ໃນປະເທດຄຣິສຕຽນ ເຊັ່ນ: ອີຕາລີ ແລະ ສະເປນ ບ່ອນທີ່ປະຊາຊົນທັງໝົດເປັນກາໂຕລິກ ແລະ ສາສະໜາກາໂຕລິກເປັນສ່ວນສຳຄັນຂອງກົດໝາຍບ້ານເມືອງ, ການສອນນອກຮີດ ແລະ ການບໍ່ເຊື່ອໃນພຣະເຈົ້າ ຈະຖືກລົງໂທດຄືກັນກັບອາດຊະຍາກຳອື່ນໆ.” <span class="egw">{GC 565.1}</span></p>
<p>“ພຣະຄາດີນັນ ແລະ ເຈົ້າຄະນະນ້ອຍໃຫຍ່ທຸກຄົນໃນຄຣິສຕະຈັກກາໂຕລິກ ຕ້ອງກ່າວຄຳປະຕິຍານຕົນຕໍ່ສັນຕະປາປາ ໂດຍມີຖ້ອຍຄຳດັ່ງຕໍ່ໄປນີ້: ‘ຂ້າພະເຈົ້າຈະຂົ່ມເຫັງ ແລະ ຕໍ່ຕ້ານຢ່າງສຸດຄວາມສາມາດຕໍ່ພວກນອກຮີດ, ພວກແຍກນິກາຍ ແລະ ຜູ້ກະບົດຕໍ່ເຈົ້ານາຍຂອງພວກເຮົາ (ຄືສັນຕະປາປາ) ຫຼື ຜູ້ສືບທອດຕຳແໜ່ງຂອງເພິ່ນ.’”<a id="fnref:2" href="#fn:2" class="footnote-ref"><sup>2</sup></a>. <span class="egw">{GC 565.2}</span></p>
<p>ມີຄຣິສຕຽນແທ້ໃນນິກາຍໂຣມັນກາໂຕລິກ; ຄົນຈຳນວນຫຼວງຫຼາຍໃນຄຣິສຕະຈັກນັ້ນ ກຳລັງຮັບໃຊ້ພຣະເຈົ້າຕາມແສງສະຫວ່າງທີ່ພວກເຂົາມີ. ພວກເຂົາບໍ່ໄດ້ຮັບອະນຸຍາດໃຫ້ເຂົ້າເຖິງພຣະຄຳຂອງພຣະເຈົ້າ ສະນັ້ນ, ພວກເຂົາຈຶ່ງບໍ່ຮູ້ຄວາມຈິງ.<a id="fnref:3" href="#fn:3" class="footnote-ref"><sup>3</sup></a> ພວກເຂົາບໍ່ເຄີຍເຫັນຄວາມແຕກຕ່າງ ລະຫວ່າງການນະມັດສະການດ້ວຍໃຈ ກັບການປະຕິບັດຕາມພິທີກຳເທົ່ານັ້ນ. ພຣະເຈົ້າຊົງເບິ່ງຄົນເຫຼົ່ານີ້ດ້ວຍຄວາມເມດຕາ ເພາະພວກເຂົາຖືກສອນຕາມຫຼັກສາສະໜາທີ່ຫຼອກລວງ ເຊິ່ງບໍ່ໄດ້ສ້າງຄວາມອີ່ມໃຈ. ພຣະອົງຈະສ່ອງແສງສະຫວ່າງ ໃຫ້ທະລຸຄວາມມືດທີ່ອ້ອມຮອບພວກເຂົາ. ພຣະອົງຈະເປີດເຜີຍຄວາມຈິງໃນພຣະເຢຊູຄຣິສແກ່ພວກເຂົາ ແລະ ຫຼາຍຄົນຈະເຂົ້າມາຢືນຢູ່ກັບໄພ່ພົນຂອງພຣະອົງ. <span class="egw">{GC 565.3}</span></p>
<p>ໃນປະຈຸບັນ, ຄຣິສຕະຈັກໂຣມັນກາໂຕລິກ ບໍ່ໄດ້ສອດຄ່ອງກັບຂ່າວປະເສີດຂອງພຣະຄຣິສ ຫຼາຍກວ່າສະໄໝອື່ນໃນປະຫວັດສາດ. ບັນດາຄຣິສຕະຈັກນິກາຍໂປຣແຕັສຕັງຢູ່ໃນຄວາມມືດອັນໜາທຶບ; ບໍ່ດັ່ງນັ້ນ, ພວກເຂົາຄົງຈະສັງເກດເຫັນໝາຍສຳຄັນແຫ່ງຍຸກສະໄໝ. ຄຣິສຕະຈັກໂຣມມີແຜນການ ແລະ ວິທີການດຳເນີນງານທີ່ກວ້າງໄກ. ພວກເຂົາກຳລັງໃຊ້ທຸກວິທີທາງ ເພື່ອຂະຫຍາຍອິດທິພົນ ແລະ ເພີ່ມອຳນາດ ເພື່ອກຽມພ້ອມສຳລັບການຕໍ່ສູ້ທີ່ດຸເດືອດ. ເປົ້າໝາຍຂອງພວກເຂົາ ແມ່ນປົກຄອງໂລກອີກຄັ້ງໜຶ່ງ, ຟື້ນຟູການຂົ່ມເຫັງ ແລະ ລົບລ້າງທຸກສິ່ງທີ່ຝ່າຍໂປຣແຕັສຕັງໄດ້ສ້າງຂຶ້ນ. ຄຣິສຕະຈັກກາໂຕລິກກຳລັງເຕີບໃຫຍ່ໃນທຸກທິດທາງ; ຈົ່ງເບິ່ງຈຳນວນໂບດ ແລະ ວິຫານທີ່ເພີ່ມຂຶ້ນໃນປະເທດໂປຣແຕັສຕັງ. ເບິ່ງມະຫາວິທະຍາໄລ ແລະ ສະຖາບັນສອນສາສະໜາຂອງພວກເຂົາທີ່ມີຊື່ສຽງໃນອາເມຣິກາ ແລະ ມີຊາວໂປຣແຕັສຕັງເຂົ້າຮຽນຢ່າງຫຼວງຫຼາຍ. ເບິ່ງການເພີ່ມຂຶ້ນຂອງພິທີກຳໃນປະເທດອັງກິດ ແລະ ການທີ່ຫຼາຍຄົນໄດ້ຫັນໄປຮັບເຊື່ອໃນຄຣິສຕະຈັກກາໂຕລິກ. ສິ່ງເຫຼົ່ານີ້ ຄວນເຮັດໃຫ້ທຸກຄົນທີ່ເຫັນຄຸນຄ່າຂອງຫຼັກການອັນບໍຣິສຸດຂອງຂ່າວປະເສີດ ເກີດຄວາມກັງວົນ. <span class="egw">{GC 565.4}</span></p>
<h2 id="section-1">ຄວາມຫຼູຫຼາທີ່ຫຼອກລວງ</h2>
<p>ພວກໂປຣແຕັສຕັງ ເລີ່ມເຫັນດີກັບແນວຄິດຂອງລະບອບສັນຕະປາປາ ແລະ ເອົາໃຈພວກເຂົາ. ຝ່າຍໂປຣແຕັສຕັງໄດ້ຍອມຜ່ອນຜັນ ແລະ ຍອມປະນີປະນອມຕໍ່ພວກກາໂຕລິກ ຈົນພວກກາໂຕລິກເອງປະຫຼາດໃຈ ແລະ ບໍ່ເຂົ້າໃຈ. ຜູ້ຄົນກຳລັງປິດຕາຕໍ່ລັກສະນະທີ່ແທ້ຈິງ\Sຂອງລະບອບສັນຕະປາປາ ແລະ ໄພອັນຕະລາຍທີ່ຈະເກີດຂຶ້ນ ຖ້າຄຣິສຕະຈັກໂຣມມີອຳນາດສູງສຸດ. ຄົນທັງຫຼາຍຈຳເປັນຕ້ອງໄດ້ຮັບການເຕືອນ ໃຫ້ລຸກຂຶ້ນຕໍ່ຕ້ານ ການລຸກລາມຂອງສັດຕູທີ່ອັນຕະລາຍທີ່ສຸດ\Sຕໍ່ສິດທິບຸກຄົນ ແລະ ເສລີພາບທາງສາສະໜາ. <span class="egw">{GC 566.1}</span></p>
<p>ຄົນທີ່ນັບຖືສາສະໜາຄຣິສ\Sນິກາຍໂປຣແຕັສຕັງ\Sຫຼາຍຄົນ\Sຄິດວ່າ ສາສະໜາກາໂຕລິກໜ້າເບື່ອ ແລະ ການນະມັດສະການຂອງພວກເຂົາ ບໍ່ມີສິ່ງໃດໜ້າດຶງດູດໃຈ, ມີແຕ່ການເຮັດພິທີຊ້ຳໄປຊ້ຳມາ ໂດຍບໍ່ມີຄວາມໝາຍ; ແຕ່ນີ້ແມ່ນການເຂົ້າໃຈຜິດ. ເຖິງແມ່ນວ່າ ສາສະໜາໂຣມັນກາໂຕລິກ ຕັ້ງຢູ່ເທິງການຫຼອກລວງ ແຕ່ບໍ່ແມ່ນການຫຼອກລວງທີ່ງຸ່ມງ່າມເຊີ້ຊ້າ. ພິທີການນະມັດສະການຂອງຄຣິສຕະຈັກໂຣມ ມີຄວາມສະຫງ່າງາມອັນໜ້າປະທັບໃຈຫຼາຍທີ່ສຸດ. ການສະແດງອອກທີ່ຫຼູຫຼາງາມຕາ ແລະ ພິທີກຳອັນໜ້າຢຳເກງ ເຮັດໃຫ້ຄົນທັງຫຼາຍຫຼົງລະເລີງ ຈົນບໍ່ໄດ້ຄິດເປັນເຫດເປັນຜົນ ແລະ ບໍ່ໄດ້ຍິນສຽງເຕືອນຂອງຈິດສຳນຶກຜິດຊອບ. ທຸກສິ່ງທີ່ຕາເຫັນ ລ້ວນແຕ່ເຮັດໃຫ້ຫຼົງໄຫຼ ເຊັ່ນ: ໂບດວິຫານອັນໃຫຍ່ໂຕ, ຂະບວນແຫ່ອັນງາມສະຫງ່າ, ແທ່ນບູຊາຄຳ, ສະຖານທີ່ສັກສິດທີ່ປະດັບດ້ວຍເພັດພອຍ, ຮູບແຕ້ມອັນລ້ຳຄ່າ ແລະ ປະຕິມາກຳທີ່ວິຈິດບັນຈົງ; ສິ່ງເຫຼົ່ານີ້ໄດ້ລໍ້ໃຈຄົນທີ່ມັກຄວາມສວຍງາມ. ບໍ່ພຽງແຕ່ຕາເທົ່ານັ້ນ, ຫູກໍຍັງຖືກລໍ້ໃຫ້ຫຼົງລະເລີງເຊັ່ນດຽວກັນ; ດົນຕີຂອງພວກເຂົາ ກໍລ້ຳເລີດທີ່ສຸດໃນໂລກ. ສຽງອັນໄພເລາະຂອງອໍແກນ ປະສານກັບສຽງຄະນະນັກຮ້ອງ ທີ່ດັງກ້ອງກັງວານໃນໂບດວິຫານອັນສູງໃຫຍ່ຂອງພວກເຂົາ. ສິ່ງເຫຼົ່ານີ້ສ້າງຄວາມຢຳເກງ ແລະ ຄວາມນັບຖື ໃຫ້ແກ່ຜູ້ຄົນທີ່ໄດ້ເຂົ້າໄປສຳຜັດ. <span class="egw">{GC 566.2}</span></p>
<p>ຄວາມຫຼູຫຼາຟູ່ຟ່າ, ຄວາມສະຫງ່າງາມ ແລະ ພິທີການຕ່າງໆ ບໍ່ສາມາດປິ່ນປົວຈິດວິນຍານທີ່ເຈັບປ່ວຍດ້ວຍບາບ ແຕ່ສະແດງໃຫ້ເຫັນເຖິງສະພາບຈິດໃຈທີ່ຂາດຄວາມບໍຣິສຸດ. ສາສະໜາຂອງພຣະຄຣິສບໍ່ຕ້ອງອາໄສສິ່ງດຶງດູດເຫຼົ່ານີ້. ໃນແສງສະຫວ່າງທີ່ສ່ອງມາຈາກໄມ້ກາງແຂນ, ຄຣິສຕະສາສະໜາທີ່ແທ້ຈິງປາກົດເປັນສິ່ງບໍຣິສຸດ ແລະ ງົດງາມ ຈົນການຕົກແຕ່ງພາຍນອກບໍ່ສາມາດເພີ່ມຄຸນຄ່າໄດ້. ສິ່ງທີ່ມີຄຸນຄ່າສຳລັບພຣະເຈົ້າ ແມ່ນຄວາມສະຫງ່າງາມທີ່ເກີດຈາກຄວາມບໍຣິສຸດ ແລະ ຈິດໃຈທີ່ນອບນ້ອມຖ່ອມຕົນ. <span class="egw">{GC 566.3}</span></p>
<p>ການສະແດງອອກທີ່ຫຼູຫຼາ ບໍ່ໄດ້ເປັນສິ່ງຢືນຢັນວ່າ ມີຄວາມຄິດທີ່ບໍຣິສຸດ ແລະ ສູງສົ່ງສະເໝີໄປ. ຄວາມເຂົ້າໃຈອັນເລິກເຊິ່ງທາງສິລະປະ ແລະ ການນິຍົມຂອງມີຄຸນນະພາບ ມັກພົບເຫັນໃນຄົນທີ່ຫຼົງໃນຄວາມສຸກຝ່າຍເນື້ອໜັງ. ຊາຕານມັກນຳໃຊ້ສິ່ງເຫຼົ່ານີ້ ເພື່ອຊັກນຳໃຫ້ຄົນລືມຄວາມຕ້ອງການຂອງຈິດວິນຍານ ຈົນບໍ່ຄຳນຶງເຖິງຊີວິດນິຣັນ. ມັນພະຍາຍາມນຳຄວາມສົນໃຈຂອງມະນຸດ ອອກຈາກພຣະເຈົ້າ ຜູ້ຊົງສາມາດຊ່ວຍເຫຼືອພວກເຂົາໄດ້ທຸກຢ່າງ ໂດຍມຸ່ງໃຫ້ພວກເຂົາ\Sດຳລົງຊີວິດຢູ່ເພື່ອໂລກນີ້ເທົ່ານັ້ນ. <span class="egw">{GC 567.1}</span></p>
<p>ສາສະໜາທີ່ເນັ້ນພິທີກຳພາຍນອກ ເປັນທີ່ດຶງດູດສຳລັບຄົນທີ່ຍັງບໍ່ໄດ້ກັບໃຈ. ຄວາມຫຼູຫຼາ ແລະ ພິທີນະມັດສະການແບບກາໂຕລິກ ເປັນຄືມົນສະກົດຈິດ ເຊິ່ງເຮັດໃຫ້ຫຼາຍຄົນຫຼົງເຊື່ອ. ພວກເຂົາຈຶ່ງເຫັນວ່າ ຄຣິສຕະຈັກໂຣມັນກາໂຕລິກ ເປັນເໝືອນປະຕູທີ່ຈະເຂົ້າສູ່ສະຫວັນ. ມີແຕ່ຜູ້ທີ່ຢືນໝັ້ນຢູ່ເທິງຮາກຖານແຫ່ງຄວາມຈິງ ແລະ ມີຈິດໃຈທີ່ໄດ້ຮັບການປ່ຽນແປງ ຈາກພຣະວິນຍານຂອງພຣະເຈົ້າເທົ່ານັ້ນ ທີ່ຈະບໍ່ຫຼົງໄປກັບອິດທິພົນຂອງມັນ. ຄົນຈຳນວນຫຼາຍ ທີ່ບໍ່ມີປະສົບການສ່ວນຕົວກັບພຣະຄຣິສ ຈະພາກັນຮັບເອົາຮູບແບບຂອງສາສະໜາທີ່ບໍ່ມີຣິດອຳນາດ; ສາສະໜາແບບນີ້ແຫຼະ ທີ່ສັງຄົມສ່ວນໃຫຍ່ຢາກໄດ້. <span class="egw">{GC 567.2}</span></p>
<p>ການທີ່ຄຣິສຕະຈັກໂຣມອ້າງວ່າ ມີສິດໃນການອະໄພບາບ ເຮັດໃຫ້ສະມາຊິກຮູ້ສຶກວ່າ ຕົນມີສິດເຮັດບາບໄດ້ຕາມໃຈ. ພິທີສາລະພາບບາບທີ່ເປັນເງື່ອນໄຂຂອງການໃຫ້ອະໄພ ກໍຍັງເປັນການເປີດໂອກາດໃຫ້ເຮັດຄວາມຊົ່ວອີກດ້ວຍ. ຄົນທີ່ຄຸເຂົ່າຕໍ່ໜ້າມະນຸດທີ່ຫຼົງຜິດ ແລະ ເປີດເຜີຍຄວາມຄິດ ແລະ ຈິນຕະນາການອັນເລິກລັບໃນໃຈໃຫ້ແກ່ເຂົາ ກໍໄດ້ທຳລາຍກຽດຂອງການເປັນລູກຜູ້ຊາຍ ແລະ ເຮັດໃຫ້ຈິດສຳນຶກຜິດຊອບຂອງຕົນເສື່ອມລົງ. ບາດຫຼວງທຸກຄົນ ກໍເປັນພຽງມະນຸດທີ່ຫຼົງຜິດ ແລະ ເຮັດບາບ, ຫຼາຍຄົນຕິດເຫຼົ້າ ແລະ ຫຼົງມົວເມົາໃນກາມ. ເມື່ອມີການເປີດເຜີຍຄວາມບາບໃນຊີວິດຂອງຕົນ\Sໃຫ້ແກ່ພວກເຂົາ ກໍເຮັດໃຫ້ມາດຕະຖານທາງສິນທຳຂອງຕົນເອງຕົກຕ່ຳລົງ ແລະ ສົ່ງຜົນໃຫ້ຈິດໃຈເປິເປື້ອນມົນທິນ. ຍ້ອນວ່າບາດຫຼວງອ້າງວ່າ ເປັນຕົວແທນຂອງພຣະເຈົ້າ, ຜູ້ທີ່ສາລະພາບບາບຕໍ່ເຂົາຈຶ່ງເຂົ້າໃຈພຣະເຈົ້າຜິດໄປ ເໝືອນພຣະອົງບໍ່ຕ່າງຫຍັງກັບມະນຸດທຳມະດາຄົນໜຶ່ງ. ການສາລະພາບບາບຕໍ່ມະນຸດດ້ວຍກັນ ເຮັດໃຫ້ມະນຸດເສື່ອມລົງ, ເປັນເຫດໃຫ້ຄວາມຊົ່ວຊ້າແຜ່ຂະຫຍາຍທົ່ວໂລກ ແລະ ກຽມໂລກໃຫ້ພ້ອມສຳລັບການຖືກທຳລາຍຄັ້ງສຸດທ້າຍ. ເຖິງຢ່າງນັ້ນ, ສຳລັບຜູ້ທີ່ມັກຕາມໃຈຕົວເອງ ການສາລະພາບຕໍ່ເພື່ອນມະນຸດດ້ວຍກັນ ກໍພໍໃຈຫຼາຍກວ່າການເປີດໃຈຕໍ່ພຣະເຈົ້າ. ສຳລັບທຳມະຊາດຂອງມະນຸດແລ້ວ, ການທໍລະມານຕົນເອງເພື່ອຊົດໃຊ້ບາບນັ້ນ ງ່າຍກວ່າການປະຖິ້ມຄວາມບາບ. ການທໍລະມານຮ່າງກາຍດ້ວຍການນຸ່ງເຄື່ອງທີ່ເຮັດດ້ວຍຜ້າກະສອບ, ການຕີຕົວເອງດ້ວຍແສ້ ແລະ ການຕິດສາຍໂສ້ນັ້ນ ງ່າຍກວ່າການເອົາຄວາມປາຖະໜາຝ່າຍເນື້ອໜັງ ໄປຄຶງໄວ້ທີ່ໄມ້ກາງແຂນ. ແອກທີ່ຈິດໃຈຝ່າຍເນື້ອໜັງເຕັມໃຈແບກນັ້ນ ໜັກໜາແທ້ ເພື່ອຈະບໍ່ຕ້ອງຍອມຮັບແອກຂອງພຣະຄຣິສ. <span class="egw">{GC 567.3}</span></p>
<h2 id="section-2">ເໝືອນຊາວຢິວ</h2>
<p>ຄຣິສຕະຈັກໂຣມ ແລະ ສາສະໜາຂອງຊາວຢິວໃນສະໄໝທີ່ພຣະຄຣິສສະເດັດມາຄັ້ງທຳອິດ ກໍມີຄວາມຄ້າຍຄືກັນຢ່າງເຫັນໄດ້ຊັດ. ໃນຂະນະທີ່ຊາວຢິວ ແອບລະເມີດຫຼັກການແຫ່ງພຣະບັນຍັດຂອງພຣະເຈົ້າທຸກປະການ, ພວກເຂົາພັດທຳທ່າເຄັ່ງຄັດຫຼາຍ ໃນການປະຕິບັດຕາມຫຼັກການເຫຼົ່ານັ້ນ, ໂດຍເພີ່ມພາລະ ແລະ ທຳນຽມຕ່າງໆ ທີ່ເຮັດໃຫ້ການປະຕິບັດຕາມນັ້ນ ກັບກາຍເປັນພາລະອັນໜັກໜ່ວງ ແລະ ເຈັບປວດ. ຊາວຢິວສະໄໝນັ້ນອ້າງວ່າ ຕົນເຄົາລົບນັບຖືພຣະບັນຍັດ, ໃນທຳນອງດຽວກັນ ພວກກາໂຕລິກໃນທຸກມື້ນີ້ກໍອ້າງວ່າ ຕົນເຄົາລົບນັບຖືໄມ້ກາງແຂນ. ພວກເຂົາຍົກຍ້ອງສັນຍະລັກ\Sແຫ່ງຄວາມທຸກທໍລະມານຂອງພຣະຄຣິສ, ແຕ່ໃນຂະນະດຽວກັນ ກໍປະຕິເສດພຣະອົງ ດ້ວຍການດຳລົງຊີວິດຂອງພວກເຂົາ. <span class="egw">{GC 568.1}</span></p>
<p>ຄົນທີ່ສັດທາໃນສາສະໜາກາໂຕລິກ ມັກຈະຕິດໄມ້ກາງແຂນໄວ້ຕາມໂບດ, ແທ່ນບູຊາ ແລະ ເສື້ອຜ້າຂອງພວກເຂົາ. ໄມ້ກາງແຂນປາກົດຢູ່ທຸກບ່ອນ ແລະ ຖືກຍົກຍ້ອງນັບຖືດ້ວຍປາກເທົ່ານັ້ນ. ແຕ່ຄຳສອນຂອງພຣະຄຣິສ ຖືກປົກປິດຢູ່ພາຍໃຕ້ທຳນຽມອັນໄຮ້ປະໂຫຍດ, ການຕີຄວາມໝາຍຜິດພ້ຽນໄປຈາກຄວາມຈິງ ແລະ ກົດລະບຽບທີ່ເຄັ່ງຄັດ. ຖ້ອຍຄຳຂອງພຣະຜູ້ຊ່ວຍໃຫ້ລອດ ກ່ຽວກັບພວກຢິວທີ່ມີໃຈແຂງກະດ້າງນັ້ນ ຍິ່ງມີຄວາມເໝາະສົມສຳລັບພວກຜູ້ນຳຂອງຄຣິສຕະຈັກໂຣມ; ພຣະອົງຊົງກ່າວວ່າ: “ພວກເຂົາມັດຂອງໜັກ ມາວາງເທິງບ່າຂອງປະຊາຊົນ, ສ່ວນພວກເຂົາແລ້ວ ແມ່ນແຕ່ນິ້ວກ້ອຍກໍບໍ່ຍອມຈັບຍົກໄປ.” (ມັດທາຍ 23:4). ຜູ້ທີ່ພະຍາຍາມດຳເນີນຊີວິດຢ່າງຖືກຕ້ອງ ກໍຕົກຢູ່ໃນຄວາມຢ້ານກົວຕະຫຼອດເວລາວ່າ ຕົນຈະເຮັດໃຫ້ພຣະເຈົ້າໂກດຮ້າຍ ໃນຂະນະທີ່ພວກຜູ້ມີຕຳແໜ່ງສູງໃນຄຣິສຕະຈັກຫຼາຍຄົນ ພັດດຳລົງຊີວິດຢູ່ຢ່າງຫຼູຫຼາ ແລະ ມີຄວາມສະໜຸກສະໜານຝ່າຍເນື້ອໜັງ. <span class="egw">{GC 568.2}</span></p>
<p>ການຂາບໄຫວ້ຮູບເຄົາລົບ ແລະ ວັດຖຸສັກສິດ, ການອະທິຖານຂໍຄວາມຊ່ວຍເຫຼືອຈາກບັນດານັກບຸນທີ່ລ່ວງລັບໄປ ແລະ ການຍົກຍ້ອງເຊີດຊູສັນຕະປາປາ ແມ່ນອຸບາຍຂອງຊາຕານ ທີ່ຈະດຶງດູດຈິດໃຈຂອງຜູ້ຄົນ ໃຫ້ຫ່າງໄກຈາກພຣະເຈົ້າ ແລະ ພຣະບຸດຂອງພຣະອົງ. ເພື່ອເຮັດໃຫ້ການທຳລາຍສຳເລັດ, ມັນພະຍາຍາມດຶງຄວາມສົນໃຈຂອງພວກເຂົາອອກຈາກພຣະອົງ ຜູ້ທີ່ຈະນຳຄວາມລອດພົ້ນມາສູ່ພວກເຂົາໄດ້ແຕ່ພຽງຜູ້ດຽວ. ມັນຈະຊີ້ນຳພວກເຂົາໄປຫາສິ່ງໃດກໍໄດ້ ແທນທີ່ຈະໃສ່ໃຈກັບພຣະອົງຜູ້ທີ່ຊົງກ່າວວ່າ: “ບັນດາຜູ້ທີ່ເຮັດການໜັກໜ່ວງ ແລະ ແບກພາລະໜັກ ຈົ່ງມາຫາເຮົາ ແລະ ເຮົາຈະໃຫ້ພວກເຈົ້າໄດ້ຮັບຄວາມເຊົາເມື່ອຍ.” (ມັດທາຍ 11:28). <span class="egw">{GC 568.3}</span></p>
<p>ຊາຕານພະຍາຍາມຢ່າງບໍ່ຢຸດຢັ້ງ ທີ່ຈະບິດເບືອນພຣະລັກສະນະຂອງພຣະເຈົ້າ, ທາດແທ້ຂອງຄວາມບາບ ແລະ ປະເດັນສຳຄັນ ຂອງການຕໍ່ສູ້ອັນຍິ່ງໃຫຍ່ ລະຫວ່າງຊາຕານກັບພຣະຄຣິສ. ມັນໃຊ້ກົນອຸບາຍຫຼອກລວງ ເພື່ອເຮັດໃຫ້ພຣະບັນຍັດຂອງພຣະເຈົ້າ ມີຄວາມສຳຄັນໜ້ອຍລົງ ແລະ ໃຫ້ມະນຸດເຮັດບາບຕາມໃຈມັກ. ໃນຂະນະດຽວກັນ, ມັນນຳພາພວກເຂົາໃຫ້ມີຄວາມເຂົ້າໃຈຜິດ ກ່ຽວກັບພຣະເຈົ້າ ຈົນພວກເຂົາຢ້ານກົວ ແລະ ກຽດຊັງພຣະອົງແທນທີ່ຈະຮັກພຣະອົງ. ມັນເອົາຄວາມໂຫດຮ້າຍທາລຸນທີ່ມີຢູ່ໃນອຸປະນິໄສຂອງມັນເອງ ມາປ້າຍສີພຣະຜູ້ສ້າງ. ຄວາມໂຫດຮ້າຍທາລຸນນັ້ນ ໄດ້ກາຍເປັນສ່ວນໜຶ່ງຂອງລະບົບຄວາມເຊື່ອທາງສາສະໜາ ແລະ ຮູບແບບຕ່າງໆ ຂອງການນະມັດສະການ. ດ້ວຍເຫດນີ້, ຊາຕານຈຶ່ງປິດບັງຈິດໃຈຂອງມະນຸດ ແລະ ໃຊ້ພວກເຂົາເປັນເຄື່ອງມືໃນການຕໍ່ສູ້ກັບພຣະເຈົ້າ. ຍ້ອນຄວາມເຂົ້າໃຈຜິດກ່ຽວກັບພຣະລັກສະນະຂອງພຣະເຈົ້າ, ຊົນຊາດທີ່ບໍ່ຮູ້ຈັກພຣະອົງ ຈຶ່ງຖືກຊັກຈູງໃຫ້ເຊື່ອວ່າ ການເອົາມະນຸດໄປຂ້າບູຊາຍັນເປັນສິ່ງຈຳເປັນ ເພື່ອເຮັດໃຫ້ພຣະທີ່ພວກເຂົານັບຖືພໍໃຈພວກເຂົາ. ການກະທຳທີ່ໂຫດຮ້າຍທາລຸນຫຼາຍຢ່າງ ໄດ້ເກີດຂຶ້ນພາຍໃຕ້ຮູບແບບຕ່າງໆ ຂອງການຂາບໄຫວ້ຮູບເຄົາລົບ. <span class="egw">{GC 569.1}</span></p>
<h2 id="section-3">ຄວາມໂຫດຮ້າຍຂອງໂຣມ</h2>
<p>ຄຣິສຕະຈັກໂຣມັນກາໂຕລິກ ໄດ້ນຳເອົາຮູບແບບການນະມັດສະການຂອງຄົນທີ່ບໍ່ນັບຖືພຣະເຈົ້າ ມາປະສົມປົນເປກັບການນະມັດສະການແບບຄຣິສຕຽນ ຈົນພຣະລັກສະນະຂອງພຣະເຈົ້າຖືກບິດເບືອນ. ມີການໃຊ້ວິທີການທີ່ໂຫດຮ້າຍ ແລະ ໜ້າລັງກຽດໃນການນະມັດສະການພຣະເຈົ້າ ເໝືອນກັບພວກລັດທິປ່າເຖື່ອນ. ໃນສະໄໝທີ່ຄຣິສຕະຈັກໂຣມມີອຳນາດສູງສຸດ, ມີເຄື່ອງທໍລະມານ ເພື່ອບັງຄັບໃຫ້ຄົນຍອມຮັບຫຼັກຄຳສອນຂອງພວກເຂົາ ແລະ ມີຫຼັກປະຫານສຳລັບຜູ້ທີ່ບໍ່ຍອມຈຳນົນຕໍ່ຂໍ້ກຳນົດຂອງຄຣິສຕະຈັກ. ຕົວເລກຈຳນວນຄົນທີ່ຖືກສັງຫານໝູ່ ຈະບໍ່ມີຜູ້ໃດຮູ້ໄດ້ຈົນກວ່າຈະເຖິງວັນພິພາກສາ. ພວກຜູ້ນຳຄຣິສຕະຈັກໂຣມ ໄດ້ຮຽນຮູ້ຈາກຊາຕານຜູ້ເປັນນາຍຂອງພວກເຂົາ ເພື່ອຄິດຄົ້ນວິທີທໍລະມານທີ່ເຈັບປວດທີ່ສຸດ ໂດຍບໍ່ໃຫ້ເຫຍື່ອເສຍຊີວິດ. ຫຼາຍຄັ້ງການທໍລະມານທີ່ໂຫດຮ້າຍນີ້ໄດ້ດຳເນີນໄປຊ້ຳແລ້ວຊ້ຳອີກ ຈົນເຖິງຂີດທີ່ສັງຂານທົນຕໍ່ໄປບໍ່ໄດ້ ແລະ ຜູ້ທີ່ຖືກທໍລະມານ ຍິນດີຕ້ອນຮັບຄວາມຕາຍ ເໝືອນເປັນການປົດປ່ອຍທີ່ໜ້າຊື່ນຊົມ. <span class="egw">{GC 569.2}</span></p>
<p>ນີ້ແມ່ນຈຸດຈົບຂອງຜູ້ທີ່ຕໍ່ຕ້ານຄຣິສຕະຈັກໂຣມ; ສ່ວນສະມາຊິກຄຣິສຕະຈັກ ກໍຖືກລົງໂທດດ້ວຍການຂ້ຽນຕີ, ຖືກບັງຄັບໃຫ້ອຶດຫິວ ແລະ ຖືກທໍລະມານຮ່າງກາຍທຸກຮູບແບບທີ່ໜ້າສະເທືອນໃຈ. ເພື່ອຈະໄດ້ຮັບຄວາມໂປດປານຈາກສະຫວັນ, ຜູ້ທີ່ສຳນຶກຜິດໄດ້ລະເມີດພຣະບັນຍັດຂອງພຣະເຈົ້າ ໂດຍການລະເມີດກົດທຳມະຊາດ. ພວກເຂົາຖືກສອນໃຫ້ທຳລາຍສາຍສຳພັນ ທີ່ພຣະເຈົ້າຊົງສ້າງຂຶ້ນເພື່ອອວຍພອນ ແລະ ໃຫ້ຄວາມສຸກແກ່ຊີວິດມະນຸດໃນໂລກນີ້. ສຸສານຂອງໂບດເຕັມໄປດ້ວຍຫຼຸມຝັງສົບ ຂອງຜູ້ທີ່ໃຊ້ຊີວິດທັງໝົດ ໃນການພະຍາຍາມຂົ່ມຄວາມຮູ້ສຶກຕາມທຳມະຊາດຂອງຕົນ ແລະ ລະງັບທຸກຄວາມຄິດ ແລະ ຄວາມຮູ້ສຶກທີ່ເຫັນອົກເຫັນໃຈຕໍ່ເພື່ອນມະນຸດ ເພາະຄິດວ່າສິ່ງເຫຼົ່ານີ້ເປັນທີ່ໜ້າລັງກຽດຕໍ່ພຣະເຈົ້າ. <span class="egw">{GC 569.3}</span></p>
<p>ຖ້າພວກເຮົາຢາກເຂົ້າໃຈ ເຖິງຄວາມຈົງໃຈໂຫດຮ້າຍຂອງຊາຕານ, ກໍໃຫ້ພວກເຮົາພຽງແຕ່ເບິ່ງປະຫວັດສາດ ຂອງລະບອບສັນຕະປາປາເທົ່ານັ້ນ. ຄວາມໂຫດຮ້າຍນີ້ ໄດ້ສະແດງອອກມາເປັນເວລາຫຼາຍຮ້ອຍປີ ບໍ່ແມ່ນໃນທ່າມກາງຜູ້ທີ່ບໍ່ຮູ້ຈັກພຣະເຈົ້າ ແຕ່ໃນທຸກປະເທດທີ່ນັບຖືສາສະໜາຄຣິສເປັນຫຼັກ. ເຈົ້າແຫ່ງຄວາມຊົ່ວຮ້າຍ ໄດ້ໃຊ້ລະບົບຫຼອກລວງອັນໃຫຍ່ຫຼວງນີ້ ເພື່ອເຮັດໃຫ້ພຣະເຈົ້າເສຍພຣະກຽດ ແລະ ສ້າງຄວາມທຸກເວດທະນາໃຫ້ແກ່ມະນຸດ. ເມື່ອພວກເຮົາເຫັນວິທີທີ່ມັນອຳພາງຕົວເອງ ແລະ ສຳເລັດວຽກງານຂອງມັນ ຜ່ານບັນດາຜູ້ນຳຄຣິສຕະຈັກໂຣມ, ພວກເຮົາກໍຈະເຂົ້າໃຈດີຂຶ້ນວ່າ ເປັນຫຍັງມັນຈຶ່ງກຽດຊັງພຣະຄຳພີຫຼາຍແທ້. ເມື່ອອ່ານພຣະຄຳພີ, ຄົນຈະເຫັນພຣະເມດຕາ ແລະ ຄວາມຮັກຂອງພຣະເຈົ້າ; ຈະເຫັນວ່າພຣະອົງບໍ່ໄດ້ວາງພາລະອັນໜັກເຫຼົ່ານີ້ໃສ່ມະນຸດເລີຍ. ສິ່ງທີ່ພຣະອົງຊົງປາຖະໜາມີພຽງຢ່າງດຽວຄື ຈິດໃຈທີ່ສຳນຶກຜິດດ້ວຍຄວາມເສຍໃຈ ແລະ ການເຊື່ອຟັງດ້ວຍຄວາມນອບນ້ອມຖ່ອມຕົນ. <span class="egw">{GC 570.1}</span></p>
<h2 id="section-4">ຄຳສອນຈາກຍຸກມືດ</h2>
<p>ບໍ່ມີແບບຢ່າງໃນຊີວິດຂອງພຣະຄຣິສໃຫ້ຜູ້ຊາຍ ຫຼື ຜູ້ຍິງໄປກັກຕົວເອງໃນສຳນັກສົງ ຫຼື ສຳນັກແມ່ຊີ ເພື່ອກຽມພ້ອມສຳລັບສະຫວັນ. ພຣະອົງບໍ່ເຄີຍສອນວ່າ ຄວາມຮັກ ແລະ ຄວາມເມດຕາຄວນຖືກກົດໄວ້. ພຣະໄທຂອງພຣະຜູ້ຊ່ວຍໃຫ້ລອດ ເຕັມລົ້ນດ້ວຍຄວາມຮັກ. ຍິ່ງມະນຸດກ້າວໄປສູ່ຄວາມດີພ້ອມທາງສິນທຳຫຼາຍເທົ່າໃດ, ຄວາມຮູ້ສຶກຂອງພວກເຂົາ ກໍຍິ່ງລະອຽດອ່ອນຫຼາຍຂຶ້ນເທົ່ານັ້ນ, ການຮັບຮູ້ເລື່ອງບາບກໍຍິ່ງຊັດເຈນ ແລະ ຄວາມເມດຕາຕໍ່ຜູ້ທີ່ຕົກທຸກໄດ້ຍາກ ກໍເລິກເຊິ່ງຍິ່ງຂຶ້ນ. ສັນຕະປາປາອ້າງວ່າ ຕົນເປັນຜູ້ແທນຂອງພຣະຄຣິສ, ແຕ່ອຸປະນິໄສຂອງເພິ່ນ ຄ້າຍຄືກັບພຣະຜູ້ຊ່ວຍໃຫ້ລອດຂອງພວກເຮົາບໍ? ພຣະຄຣິສເຄີຍສັ່ງໃຫ້ຂັງຄົນໃນຄຸກ ຫຼື ເອົາໄປທໍລະມານ ຍ້ອນພວກເຂົາບໍ່ຍອມນະມັດສະການພຣະອົງ ໃນຖານະເຈົ້າຊີວິດແຫ່ງຟ້າສະຫວັນບໍ? ມີຄົນເຄີຍໄດ້ຍິນພຣະອົງສັ່ງປະຫານຊີວິດຜູ້ທີ່ບໍ່ຍອມຮັບພຣະອົງບໍ? ເມື່ອໄທບ້ານຊາວຊາມາເຣຍບໍ່ຕ້ອນຮັບພຣະອົງ, ອັກຄະສາວົກໂຢຮັນເຕັມໄປດ້ວຍຄວາມໂກດແຄ້ນ ຈຶ່ງຖາມວ່າ: “ພຣະອົງເຈົ້າເອີ້ຍ ພຣະອົງພໍພຣະໄທຈະໃຫ້ຂ້ານ້ອຍຂໍໄຟລົງມາຈາກສະຫວັນ ເຜົາຜານພວກເຂົາ ເໝືອນຢ່າງເອລີຢາໄດ້ກະທຳນັ້ນຫຼື?” ພຣະເຢຊູຊົງຫຼຽວເບິ່ງສາວົກຂອງພຣະອົງດ້ວຍຄວາມສົງສານ ແລ້ວກ່າວຕິຕຽນຈິດໃຈທີ່ຮ້າຍກາດຂອງເພິ່ນວ່າ: “ບຸດມະນຸດບໍ່ໄດ້ມາເພື່ອທຳລາຍຊີວິດມະນຸດ ແຕ່ມາເພື່ອຊ່ວຍເຂົາທັງຫຼາຍໃຫ້ລອດ.” (ລູກາ 9:54, 56 ດັດແປງຈາກສະບັບ TKJV). ອຸປະນິໄສຂອງຜູ້ທີ່ອ້າງວ່າເປັນຜູ້ແທນຂອງພຣະຄຣິສ ຊ່າງແຕກຕ່າງຈາກອຸປະນິໄສຂອງພຣະອົງຫຼາຍພຽງໃດໜໍ! <span class="egw">{GC 570.2}</span></p>
<p>ທຸກມື້ນີ້, ຄຣິສຕະຈັກໂຣມພະຍາຍາມປິດບັງປະຫວັດຄວາມຮຸນແຮງຂອງຕົນ ດ້ວຍການຂໍອະໄພ ເພື່ອສ້າງພາບລັກທີ່ດີຕໍ່ສາຍຕາຊາວໂລກ. ຄຣິສຕະຈັກໂຣມບໍ່ມີການປ່ຽນແປງ ເຖິງແມ່ນຈະອ້າງວ່າ ເຮັດຕາມແບບຢ່າງຂອງພຣະຄຣິສ. ຫຼັກການທັງໝົດຂອງລະບອບສັນຕະປາປາທີ່ເຄີຍຢຶດຖືໃນອະດີດ ກໍຍັງຢຶດຖືໃນປະຈຸບັນ. ຫຼັກຄຳສອນທີ່ຖືກປະດິດຄິດຄົ້ນໃນສະໄໝຍຸກມືດ ກໍຍັງຄົງເຊື່ອຖືກັນຢູ່. ຢ່າໃຫ້ຜູ້ໃດຫຼົງເຂົ້າໃຈຜິດໃນເລື່ອງນີ້. ລະບອບສັນຕະປາປາ ທີ່ພວກໂປຣແຕັສຕັງພາກັນນິຍົມຊົມຊອບໃນທຸກວັນນີ້ ກໍແມ່ນອັນດຽວກັນ ກັບທີ່ໄດ້ປົກຄອງໂລກໃນສະຕະວັດທີ 16 ເມື່ອມີການປະຕິຮູບສາສະໜາຄັ້ງໃຫຍ່. ໃນຄາວນັ້ນ, ຄົນຂອງພຣະເຈົ້າຍອມສ່ຽງຊີວິດ ເພື່ອເປີດໂປງຄວາມຊົ່ວຮ້າຍຂອງລະບອບນີ້. ຄຣິສຕະຈັກໂຣມຍັງຄົງມີຄວາມຈອງຫອງ ແລະ ການອວດອ້າງແບບດຽວກັນ ກັບໃນສະໄໝທີ່ຄຣິສຕະຈັກເຄີຍຄອບງຳບັນດາກະສັດ ແລະ ເຈົ້າເມືອງ ແລະ ອ້າງເອົາສິດອຳນາດທີ່ເປັນຂອງພຣະເຈົ້າ. ຄຣິສຕະຈັກໂຣມຍັງຄົງໂຫດຮ້າຍທາລຸນ ແລະ ກົດຂີ່ຂົ່ມເຫັງຄືເກົ່າ, ເໝືອນກັບໃນສະໄໝທີ່ໄດ້ທຳລາຍເສລີພາບຂອງມະນຸດ ແລະ ຂ້າໄພ່ພົນຂອງອົງຜູ້ຊົງຣິດທານຸພາບສູງສຸດ. <span class="egw">{GC 571.1}</span></p>
<p>ລະບອບສັນຕະປາປາ ແມ່ນການປະຖິ້ມຄວາມເຊື່ອໃນຍຸກສຸດທ້າຍ ທີ່ພຣະຄຳພີໄດ້ພະຍາກອນໄວ້ລ່ວງໜ້າ. (ເບິ່ງ 2 ເທສະໂລນິກ 2:3, 4). ນະໂຍບາຍຂອງລະບອບນີ້ ແມ່ນການແປງໂຕໄປຕາມສະພາບການ ເພື່ອໃຫ້ບັນລຸຈຸດປະສົງ; ແຕ່ພາຍໃຕ້ການອຳພາງຕົວນັ້ນ, ຄຣິສຕະຈັກໂຣມຍັງເຊື່ອງຊ່ອນພິດຮ້າຍຂອງງູ ທີ່ບໍ່ມີວັນປ່ຽນແປງ. ພວກເຂົາປະກາດວ່າ: “ບໍ່ຈຳເປັນຕ້ອງຮັກສາຄຳໝັ້ນສັນຍາທີ່ໃຫ້ໄວ້ກັບຄົນນອກຮີດ ຫຼື ຜູ້ທີ່ຖືກສົງໄສວ່ານອກຮີດ.”<a id="fnref:4" href="#fn:4" class="footnote-ref"><sup>4</sup></a> ອຳນາດນີ້ໄດ້ເຮັດໃຫ້ໄພ່ພົນຂອງພຣະເຈົ້າ ຕ້ອງຫຼັ່ງເລືອດມາເປັນເວລາພັນປີ, ແລ້ວພວກເຮົາຈະຍອມຮັບວ່າ ນີ້ແມ່ນຄຣິສຕະຈັກທີ່ແທ້ຈິງຂອງພຣະຄຣິສໄດ້ບໍ? <span class="egw">{GC 571.2}</span></p>
<h2 id="section-5">ຝ່າຍໂປຣແຕັສຕັງປ່ຽນໄປ</h2>
<p>ບໍ່ແມ່ນເລື່ອງແປກ ທີ່ໃນບັນດາປະເທດໂປຣແຕັສຕັງ ມີຄົນກ່າວວ່າ ນິກາຍກາໂຕລິກໃນທຸກມື້ນີ້ ມີຄວາມແຕກຕ່າງຈາກໂປຣແຕັສຕັງ ໜ້ອຍກວ່າແຕ່ກ່ອນ. ແທ້ຈິງແລ້ວມີການປ່ຽນແປງເກີດຂຶ້ນ ແຕ່ການປ່ຽນແປງນັ້ນ ບໍ່ໄດ້ເກີດຂຶ້ນກັບລະບອບສັນຕະປາປາ. ໃນປະຈຸບັນກາໂຕລິກກັບໂປຣແຕັສຕັງຄ້າຍຄືກັນຫຼາຍ ເພາະພວກໂປຣແຕັສຕັງໄດ້ເສື່ອມໂຊມລົງຫຼາຍ ເມື່ອປຽບທຽບກັບສະໄໝຂອງພວກນັກປະຕິຮູບ. <span class="egw">{GC 571.3}</span></p>
<p>ໃນຂະນະທີ່ບັນດາຄຣິສຕະຈັກໂປຣແຕັສຕັງ ພະຍາຍາມເອົາໃຈຊາວໂລກ, ພວກເຂົາກັບຕາບອດ ຍ້ອນການໃຊ້ຄວາມເມດຕາໄປໃນທາງທີ່ຜິດ. ພວກເຂົາຫຼົງຜິດໄປຈົນເຫັນຄວາມຊົ່ວເປັນຄວາມດີ ແລະ ແນ່ນອນໃນທີ່ສຸດ ພວກເຂົາຈະເຫັນຄວາມດີວ່າເປັນຄວາມຊົ່ວ. ແທນທີ່ຈະປົກປ້ອງຄວາມເຊື່ອ ທີ່ໄດ້ມອບໄວ້ໃຫ້ໄພ່ພົນຂອງພຣະເຈົ້າແຕ່ດັ້ງເດີມ, ພວກເຂົາພັດໄປຂໍອະໄພທີ່ເຄີຍມີອະຄະຕິ ແລະ ເຄີຍດູໝິ່ນຄຣິສຕະຈັກໂຣມ. <span class="egw">{GC 571.4}</span></p>
<p>ຜູ້ຄົນຈຳນວນຫຼາຍທີ່ບໍ່ເຫັນດີກັບຄຣິສຕະຈັກໂຣມ ກໍຍັງບໍ່ເຫັນອັນຕະລາຍຈາກອຳນາດ ແລະ ອິດທິພົນຂອງມັນ. ຫຼາຍຄົນຢືນຢັນວ່າ\sຄວາມມືດມົນທາງດ້ານສະຕິປັນຍາ ແລະ ສິນທຳຂອງຍຸກກາງນັ້ນ\sເປັນສາເຫດທີ່ຄຳສອນ, ຄວາມເຊື່ອງົມງວາຍ ແລະ ການກົດຂີ່ຂົ່ມເຫັງຂອງຄຣິສຕະຈັກໂຣມແຜ່ຂະຫຍາຍອອກໄປ. ພວກເຂົາເວົ້າວ່າ ສະຕິປັນຍາອັນສູງສົ່ງຂອງຍຸກສະໄໝໃໝ່, ການແຜ່ຂະຫຍາຍຂອງຄວາມຮູ້ ແລະ ການເພີ່ມຂຶ້ນຂອງເສລີພາບທາງສາສະໜາ ຈະປ້ອງກັນບໍ່ໃຫ້ການກົດຂີ່ຂົ່ມເຫັງ ແລະ ການປົກຄອງແບບຜະເດັດການກັບຄືນມາ. ເມື່ອມີຄົນເວົ້າວ່າສິ່ງເຫຼົ່ານີ້ຈະເກີດຂຶ້ນອີກ ກໍຖືກຄົນອື່ນຫົວຂວັນ ເພາະເຫັນວ່າ ຍຸກນີ້ເປັນຍຸກສະໄໝແຫ່ງຄວາມຮູ້. ເປັນຄວາມຈິງທີ່ວ່າ ແສງສະຫວ່າງອັນເຈີດຈ້າທາງດ້ານສະຕິປັນຍາ, ສິນທຳ ແລະ ສາສະໜາກຳລັງສ່ອງມາຍັງຄົນສະໄໝນີ້; ແສງສະຫວ່າງຈາກສະຫວັນໄດ້ຖືກເທລົງມາເທິງໂລກ ຜ່ານພຣະຄຳອັນບໍຣິສຸດຂອງພຣະເຈົ້າທີ່ເປີດອອກ. ແຕ່ພວກເຮົາຄວນຈື່ຈຳໄວ້ວ່າ ຍິ່ງມີແສງສະຫວ່າງຫຼາຍເທົ່າໃດ, ຜູ້ທີ່ບິດເບືອນ ແລະ ປະຕິເສດຄວາມສະຫວ່າງນັ້ນ ກໍຍິ່ງຕົກຢູ່ໃນຄວາມມືດຫຼາຍຂຶ້ນເທົ່ານັ້ນ. <span class="egw">{GC 572.1}</span></p>
<p>ການສຶກສາພຣະຄຳພີດ້ວຍການອະທິຖານ ຈະເປີດເຜີຍໃຫ້ພວກໂປຣແຕັສຕັງ ເຫັນລັກສະນະທີ່ແທ້ຈິງຂອງລະບອບສັນຕະປາປາ ແລະ ເຮັດໃຫ້ພວກເຂົາກຽດຊັງ ແລະ ຫຼີກໜີຈາກມັນ. ແຕ່ຫຼາຍຄົນຄິດວ່າ ຕົນສະຫຼາດຫຼາຍ ຈົນຮູ້ສຶກວ່າ ບໍ່ຈຳເປັນຕ້ອງຖ່ອມຕົວລົງ ແລະ ທູນຂໍໃຫ້ພຣະເຈົ້າຊົງນຳພາພວກເຂົາສູ່ຄວາມຈິງ. ເຖິງແມ່ນວ່າ ຄົນເຫຼົ່ານີ້ອວດອ້າງເລື່ອງຄວາມຮູ້ຂອງຕົນ, ພວກເຂົາກໍບໍ່ຮູ້ພຣະຄຳພີ ຫຼື ຣິດອຳນາດຂອງພຣະເຈົ້າ. ພວກເຂົາພະຍາຍາມລະງັບສຽງຟ້ອງຮ້ອງໃນໃຈ ໂດຍການເລືອກທາງທີ່ບໍ່ກ່ຽວຂ້ອງກັບຈິດວິນຍານ ແລະ ບໍ່ຕ້ອງຖ່ອມຕົວລົງ. ພວກເຂົາຕ້ອງການວິທີລືມພຣະເຈົ້າ ທີ່ເບິ່ງພາຍນອກເໝືອນເປັນການລະນຶກເຖິງພຣະອົງ. ລະບອບສັນຕະປາປາ ເໝາະສົມທີ່ຈະຕອບສະໜອງຄວາມຕ້ອງການຂອງຄົນເຫຼົ່ານີ້; ມັນເໝາະພໍດີກັບຄົນສອງປະເພດ ເຊິ່ງກວມເອົາເກືອບໝົດທຸກຄົນໃນໂລກ. ປະເພດທຳອິດ, ແມ່ນພວກທີ່ຄິດຈະອາໄສຄຸນງາມຄວາມດີຂອງຕົນ ເພື່ອຈະໄດ້ຮັບຄວາມລອດພົ້ນ; ສ່ວນປະເພດທີສອງ, ແມ່ນພວກທີ່ຢາກລອດພົ້ນໂດຍບໍ່ຍອມປະຖິ້ມຄວາມບາບ. ນີ້ແຫຼະຄືຄວາມລັບແຫ່ງອຳນາດຂອງລະບອບສັນຕະປາປາ. <span class="egw">{GC 572.2}</span></p>
<p>ດັ່ງທີ່ໄດ້ກ່າວມາແລ້ວ, ລະບອບສັນຕະປາປາ ໄດ້ປະສົບຜົນສຳເລັດຢ່າງຍິ່ງ ໃນຍຸກສະໄໝທີ່ປະຊາຊົນງົມງວາຍ ແລະ ຂາດຄວາມຮູ້. ຕໍ່ຈາກນີ້ໄປ, ມັນຈະປະຈັກແຈ້ງວ່າ ໃນຍຸກສະໄໝທີ່ປະຊາຊົນມີຄວາມຮູ້ສູງ ລະບອບນີ້ກໍຈະປະສົບຜົນສຳເລັດເຊັ່ນກັນ. ໃນສະໄໝກ່ອນ ເມື່ອມະນຸດບໍ່ມີພຣະຄຳຂອງພຣະເຈົ້າ ແລະ ບໍ່ຮູ້ຈັກຄວາມຈິງ, ພວກເຂົາເໝືອນຄົນຕາບອດ ແລະ ຄົນຈຳນວນຫຼວງຫຼາຍ ໄດ້ຕົກເປັນເຫຍື່ອໂດຍບໍ່ເຫັນກັບດັກທີ່ວາງໄວ້. ໃນຍຸກນີ້, ຫຼາຍຄົນຫຼົງລະເລີງໄປກັບຄຳສອນທີ່ມາຈາກຄວາມຄິດຂອງມະນຸດ ທີ່ພວກເຂົາເອີ້ນວ່າ, “ວິຊາຄວາມຮູ້.” (1 ຕີໂມທຽວ 6:20). ພວກເຂົາບໍ່ເຫັນອັນຕະລາຍ ແລະ ກ້າວເຂົ້າໄປສູ່ກັບດັກໂດຍບໍ່ຮູ້ສຶກຕົວ. ຄວາມສາມາດທາງດ້ານສະຕິປັນຍາ ເປັນຂອງປະທານຈາກພຣະເຈົ້າ ແລະ ພຣະອົງຊົງປາຖະໜາໃຫ້ເຮົາໃຊ້ ໃນການສົ່ງເສີມຄວາມຈິງ ແລະ ຄວາມຊອບທຳ. ຢ່າງໃດກໍຕາມ, ເມື່ອຄົນສະຫຼາດທີ່ອວດອົ່ງທະນົງຕົວ, ມີຄວາມທະເຍີທະຍານ ແລະ ຍົກເອົາຄວາມຄິດຂອງຕົນເໜືອພຣະຄຳຂອງພຣະເຈົ້າ ກໍສາມາດສ້າງຄວາມເສຍຫາຍໄດ້ຫຼາຍກວ່າຄົນໂງ່. ໃນສະໄໝຍຸກມືດ, ການກີດກັນຄວາມຮູ້ເປັນເຫດໃຫ້ລະບອບສັນຕະປາປາປະສົບຜົນສຳເລັດ; ແລະໃນປະຈຸບັນທີ່ “ວິຊາຄວາມຮູ້” ສອນສິ່ງທີ່ບໍ່ຈິງ ແລະ ທຳລາຍຄວາມເຊື່ອໃນພຣະຄຳພີ ກໍໄດ້ກຽມທາງໃຫ້ຄົນຍອມຮັບລະບອບສັນຕະປາປາ ພ້ອມດ້ວຍຮູບແບບທີ່ໜ້າດຶງດູດໃຈຂອງມັນເຊັ່ນກັນ. <span class="egw">{GC 572.3}</span></p>
<h2 id="section-6">ການຖືຮັກສາວັນອາທິດ</h2>
<p>ການເຄື່ອນໄຫວຂອງກຸ່ມໂປຣແຕັສຕັງໃນອາເມຣິກາ ທີ່ດຳເນີນຢູ່ໃນເວລານີ້ ເພື່ອໃຫ້ລັດຖະບານສະໜັບສະໜູນສະຖາບັນ ແລະ ທຳນຽມປະຕິບັດຂອງຄຣິສຕະຈັກ ແມ່ນການຈະເລີນຮອຍຕາມລະບອບສັນຕະປາປາ. ບໍ່ພຽງເທົ່ານັ້ນ, ພວກເຂົາຍັງເປີດທາງໃຫ້ພວກກາໂຕລິກ ຂຶ້ນມາມີອຳນາດສູງສຸດໃນອາເມຣິກາ ຄືກັບທີ່ເຄີຍມີໃນເອີຣົບ. ຈຸດສຳຄັນທີ່ສຸດໃນການເຄື່ອນໄຫວນີ້ ແມ່ນເປົ້າໝາຍຂອງພວກເຂົາ ທີ່ຢາກບັງຄັບໃຫ້ມີການຖືຮັກສາວັນອາທິດ ເຊິ່ງເປັນທຳນຽມຂອງຄຣິສຕະຈັກໂຣມ ແລະ ເປັນສິ່ງທີ່ພວກເຂົາອ້າງວ່າ ເປັນເຄື່ອງໝາຍແຫ່ງອຳນາດຂອງຕົນ. ແນວທາງຂອງລະບອບສັນຕະປາປາ ທີ່ຢຶດເອົາປະເພນີຂອງຊາວໂລກ ແລະ ຕັ້ງທຳນຽມຂອງມະນຸດໄວ້ເໜືອພຣະບັນຍັດຂອງພຣະເຈົ້າ ກຳລັງແຜ່ເຂົ້າໄປໃນຄຣິສຕະຈັກໂປຣແຕັສຕັງ. ດ້ວຍເຫດນີ້, ພວກເຂົາຈຶ່ງພາກັນຍົກຍ້ອງວັນອາທິດ ຄືກັບທີ່ລະບອບສັນຕະປາປາເຄີຍເຮັດ. <span class="egw">{GC 573.1}</span></p>
<p>ຖ້າຢາກຮູ້ວິທີການ ທີ່ຈະຖືກນຳມາໃຊ້ ໃນຄວາມຂັດແຍ້ງທີ່ໃກ້ຈະມາເຖິງ, ໃຫ້ເບິ່ງສິ່ງທີ່ຄຣິສຕະຈັກໂຣມເຄີຍເຮັດມາແລ້ວໃນອະດີດ. ຖ້າຢາກຮູ້ວ່າພວກກາໂຕລິກ ແລະ ໂປຣແຕັສຕັງທີ່ເຮັດຕາມກາໂຕລິກ ຈະປະຕິບັດຕໍ່ຄົນທີ່ບໍ່ຍອມຮັບຄຳສອນຂອງພວກເຂົາແນວໃດ, ກໍໃຫ້ເບິ່ງວິທີທີ່ຄຣິສຕະຈັກໂຣມ ເຄີຍປະຕິບັດຕໍ່ວັນສະບາໂຕ ແລະ ຜູ້ທີ່ຮັກສາວັນນັ້ນ. <span class="egw">{GC 573.2}</span></p>
<p>ມີສາມຂັ້ນຕອນທີ່ເຮັດໃຫ້ວັນອາທິດ ເຊິ່ງເປັນວັນສັກສິດຂອງຄົນນອກສາສະໜາ ໄດ້ກາຍເປັນວັນສຳຄັນໃນວົງການຄຣິສຕຽນ ຄື: ຣາຊອົງການ, ມະຕິຂອງສະພາຄຣິສຕະຈັກ ແລະ ກົດລະບຽບຂອງຄຣິສຕະຈັກທີ່ມີອຳນາດລັດໜູນຫຼັງ. ມາດຕະການຄັ້ງທຳອິດທີ່ບັງຄັບໃຫ້ຖືຮັກສາວັນອາທິດ ແມ່ນກົດໝາຍທີ່ປະກາດໃຊ້ໂດຍຈັກກະພັດຄອນສະຕັນຕິນ (ຄ.ສ. 321). ຣາຊໂອງການນີ້ກຳນົດໃຫ້ຊາວເມືອງພັກຜ່ອນໃນ “ວັນອັນສັກສິດຂອງພຣະອາທິດ”, ແຕ່ອະນຸຍາດໃຫ້ຊາວຊົນນະບົດສືບຕໍ່ເຮັດວຽກກະສິກຳຂອງຕົນໄດ້. ເຖິງແມ່ນວ່າໂດຍແທ້ຈິງແລ້ວນີ້ເປັນກົດໝາຍຂອງຄົນນອກສາສະໜາ, ແຕ່ຈັກກະພັດກໍບັງຄັບໃຊ້ມັນ ຫຼັງຈາກທີ່ເພິ່ນທຳທ່າຮັບເຊື່ອໃນສາສະໜາຄຣິສ. <span class="egw">{GC 574.1}</span></p>
<p>ຢູເຊບຽດ (Eusebius) ເປັນເຈົ້າຄະນະຄົນໜຶ່ງທີ່ປະຈົບປະແຈງບັນດາກະສັດ ແລະ ຈັກກະພັດ ແລະ ເປັນສະຫາຍສະໜິດຂອງຈັກກະພັດຄອນສະຕັນຕິນ. ເມື່ອປາກົດວ່າ ຣາຊໂອງການບໍ່ມີນ້ຳໜັກພຽງພໍ ທີ່ຈະມາຊົດໃຊ້ແທນສິດອຳນາດຂອງພຣະເຈົ້າໄດ້ ເພິ່ນຈຶ່ງອ້າງວ່າ ພຣະຄຣິສຊົງປ່ຽນວັນສະບາໂຕໄປເປັນວັນອາທິດ ແຕ່ບໍ່ໄດ້ໃຊ້ພຣະຄຳພີແມ່ນແຕ່ຂໍ້ດຽວໃນການສະໜັບສະໜູນຄຳສອນໃໝ່ນີ້. ຢູເຊບຽດເອງຍອມຮັບວ່າ ມັນບໍ່ຈິງໂດຍບໍ່ຮູ້ຕົວ ແລະ ໄດ້ຊີ້ໃຫ້ເຫັນຜູ້ທີ່ເປັນຕົ້ນເຫດທີ່ແທ້ຈິງຂອງການປ່ຽນແປງນີ້. ເພິ່ນກ່າວວ່າ: “ທຸກສິ່ງທີ່ເຄີຍເປັນໜ້າທີ່ຕ້ອງເຮັດໃນວັນສະບາໂຕນັ້ນ, <em>ພວກເຮົາ</em>ໄດ້ໂອນໄປໃສ່ວັນຂອງອົງພຣະຜູ້ເປັນເຈົ້າແລ້ວ;”<a id="fnref:5" href="#fn:5" class="footnote-ref"><sup>5</sup></a> ແຕ່ຂໍ້ອ້າງເລື່ອງວັນອາທິດທີ່ຂາດເຫດຜົນສະໜັບສະໜູນນີ້ ໄດ້ເຮັດໃຫ້ຄົນກ້າລະເມີດວັນສະບາໂຕຂອງພຣະເຈົ້າ. ທຸກຄົນທີ່ຢາກໄດ້ຮັບກຽດຈາກຊາວໂລກ ກໍໄດ້ຍອມຮັບເອົາວັນອາທິດຕາມກະແສສັງຄົມ. <span class="egw">{GC 574.2}</span></p>
<p>ເມື່ອລະບອບສັນຕະປາປາໄດ້ຮັບການສະຖາປະນາຢ່າງໝັ້ນຄົງແລ້ວ ວຽກງານຍົກຍໍວັນອາທິດກໍໄດ້ດຳເນີນຕໍ່ໄປ. ໃນຊ່ວງທຳອິດ, ປະຊາຊົນຍັງສາມາດເຮັດວຽກກະສິກຳໃນເວລາທີ່ບໍ່ໄດ້ເຂົ້າໂບດ ແລະ ວັນທີເຈັດກໍຍັງຖືວ່າເປັນວັນສະບາໂຕຢູ່. ແຕ່ກໍມີການປ່ຽນແປງເກີດຂຶ້ນຢ່າງຕໍ່ເນື່ອງ. ເຈົ້າໜ້າທີ່ຄຣິສຕະຈັກຖືກຫ້າມ ບໍ່ໃຫ້ພິຈາລະນາຄະດີຄວາມຂັດແຍ້ງຂອງຊາວບ້ານໃນວັນອາທິດ. ຫຼັງຈາກນັ້ນບໍ່ດົນ, ທຸກຄົນ ບໍ່ວ່າຈະມີຖານະໃດ ກໍຖືກຫ້າມບໍ່ໃຫ້ເຮັດວຽກທົ່ວໄປໃນວັນອາທິດ, ຖ້າຜູ້ທີ່ຝ່າຝືນບໍ່ແມ່ນທາດ ກໍຈະຖືກປັບໃໝ; ສ່ວນຂ້າທາດກໍຈະຖືກຂ້ຽນຕີ. ຕໍ່ມາມີຄຳສັ່ງວ່າ ຖ້າຄົນຮັ່ງມີຝ່າຝືນຈະຖືກລົງໂທດໂດຍການຢຶດຊັບສິນເຄິ່ງໜຶ່ງ ແລະ ສຸດທ້າຍ ຖ້າຍັງບໍ່ຍອມເຊື່ອຟັງກໍຈະຖືກບັງຄັບໃຫ້ເປັນທາດ. ສ່ວນຊົນຊັ້ນຕ່ຳຈະຖືກເນລະເທດຕະຫຼອດຊີວິດ. <span class="egw">{GC 574.3}</span></p>
<p>ພວກເຂົາຍັງອ້າງເຖິງການອັດສະຈັນຕ່າງໆ ອີກດ້ວຍ. ໃນບັນດາເຫດການແປກປະຫຼາດນັ້ນ ມີລາຍງານວ່າ ຊາວນາຄົນໜຶ່ງກຳລັງຈະໄຖນາໃນວັນອາທິດ ເມື່ອລາວເອົາເຫຼັກຂູດມາທຳຄວາມສະອາດຄັນໄຖ ເຫຼັກນັ້ນກໍຕິດແໜ້ນຢູ່ໃນມືຂອງລາວ ແລະ ກໍຕິດຢ່າງນັ້ນເປັນເວລາສອງປີ; ເຮັດໃຫ້ລາວຕ້ອງທົນ “ດ້ວຍຄວາມເຈັບປວດ ແລະ ຄວາມອັບອາຍຢ່າງໃຫຍ່ຫຼວງ.”<a id="fnref:6" href="#fn:6" class="footnote-ref"><sup>6</sup></a> <span class="egw">{GC 575.1}</span></p>
<p>ຕໍ່ມາສັນຕະປາປາໄດ້ອອກຄຳສັ່ງວ່າ ບາດຫຼວງປະຈຳເຂດ ຕ້ອງຕັກເຕືອນຜູ້ທີ່ລະເມີດວັນອາທິດ ແລະ ບອກໃຫ້ພວກເຂົາເຂົ້າໂບດ ແລະ ອະທິຖານ; ບໍ່ດັ່ງນັ້ນ, ພວກເຂົາອາດຈະນຳຄວາມຫາຍະນະອັນໃຫຍ່ຫຼວງມາສູ່ຕົນເອງ ແລະ ເພື່ອນບ້ານ. ມີສະພາຄຣິສຕະຈັກໄດ້ອ້າງເຫດຜົນວ່າ ເພາະມີຄົນຖືກຟ້າຜ່າໃນຂະນະເຮັດວຽກໃນວັນອາທິດ ມັນຈຶ່ງຕ້ອງເປັນວັນສະບາໂຕ. ເຫດຜົນນີ້ໄດ້ຖືກນຳມາໃຊ້ຢ່າງແຜ່ຫຼາຍໃນເວລາຕໍ່ມາ, ແມ່ນແຕ່ໃນກຸ່ມໂປຣແຕັສຕັງເອງ. ພວກຜູ້ນຳຄຣິສຕະຈັກກ່າວວ່າ: “ເປັນທີ່ປະຈັກຢ່າງຈະແຈ້ງວ່າ ພຣະເຈົ້າບໍ່ພໍພຣະໄທຫຼາຍທີ່ພວກເຂົາບໍ່ຮັກສາວັນນີ້.” ຈາກນັ້ນ, ຈຶ່ງມີການຮຽກຮ້ອງໃຫ້ບັນດາບາດຫຼວງ ແລະ ສາສະໜາຈານ, ກະສັດ ແລະ ເຈົ້າເມືອງ ພ້ອມດ້ວຍປະຊາຊົນຜູ້ສັດຊື່ທັງຫຼາຍ “ໃຊ້ຄວາມພະຍາຍາມ ແລະ ເອົາໃຈໃສ່ຢ່າງເຕັມທີ່ ເພື່ອຟື້ນຟູກຽດຂອງວັນນີ້ຄືນ ແລະ ເພື່ອຊື່ສຽງຂອງຄຣິສຕະສາສະໜາ ໃຫ້ມີການຖືຮັກສາວັນນັ້ນຢ່າງເຄັ່ງຄັດຫຼາຍຂຶ້ນໃນອະນາຄົດ.”<a id="fnref:7" href="#fn:7" class="footnote-ref"><sup>7</sup></a> <span class="egw">{GC 575.2}</span></p>
<p>ເມື່ອເຫັນວ່າ ຄຳສັ່ງຂອງສະພາຄຣິສຕະຈັກ ບໍ່ໄດ້ຜົນຢ່າງທີ່ຕ້ອງການ, ພວກຜູ້ນຳຄຣິສຕະຈັກຈຶ່ງຂໍຮ້ອງເຈົ້າໜ້າທີ່ລັດ ໃຫ້ອອກກົດໝາຍ ເພື່ອຂົ່ມຂູ່ປະຊາຊົນ ບໍ່ໃຫ້ເຮັດວຽກໃນວັນອາທິດ. ໃນກອງປະຊຸມສະພາທີ່ນະຄອນໂຣມ, ຄຳຕັດສິນເກົ່າທັງໝົດໄດ້ຮັບການຢືນຢັນ ດ້ວຍຄວາມເດັດດ່ຽວ ແລະ ຄວາມຈິງຈັງທີ່ໜັກແໜ້ນກວ່າເດີມ. ຄຳສັ່ງເຫຼົ່ານີ້ໄດ້ຖືກລວມເຂົ້າໃນກົດບັນຍັດຂອງຄຣິສຕະຈັກ ແລະ ຖືກບັງຄັບໃຊ້ ໂດຍເຈົ້າໜ້າທີ່ຝ່າຍບ້ານເມືອງ ເກືອບທົ່ວທຸກດິນແດນຂອງເອີຣົບ.<a id="fnref:8" href="#fn:8" class="footnote-ref"><sup>8</sup></a> <span class="egw">{GC 575.3}</span></p>
<p>ການທີ່ຄຣິສຕະຈັກໂຣມຂາດຫຼັກຖານຈາກພຣະຄຳພີ ເພື່ອສະໜັບສະໜູນການຖືຮັກສາວັນອາທິດ ສ້າງຄວາມອັບອາຍບໍ່ໜ້ອຍ. ພຣະເຈົ້າຊົງສັ່ງໄວ້ຢ່າງຈະແຈ້ງວ່າ “ວັນທີເຈັດນັ້ນ\Sເປັນສະບາໂຕຂອງພຣະເຢໂຮວາ\Sພຣະເຈົ້າຂອງເຈົ້າ” (ອົບພະຍົບ 20:10 TKJV), ແຕ່ເມື່ອພວກອາຈານໄດ້ປະຖິ້ມວັນດັ່ງກ່າວ ເພື່ອໄປຖືວັນແຫ່ງດວງອາທິດ, ສະມາຊິກຈຶ່ງຕັ້ງຄຳຖາມວ່າ ເປັນຫຍັງຈຶ່ງເຮັດຢ່າງນັ້ນ. ເນື່ອງຈາກບໍ່ມີຫຼັກຖານສະໜັບສະໜູນຈາກພຣະຄຳພີ, ພວກເຂົາຈຶ່ງຫາວິທີອື່ນມາໃຊ້. ໃນຕອນທ້າຍສະຕະວັດທີ 12 ຜູ້ສະໜັບສະໜູນວັນອາທິດຄົນໜຶ່ງ\Sທີ່ມີຄວາມກະຕືລືລົ້ນສູງ ໄດ້ໄປຢ້ຽມຢາມຄຣິສຕະຈັກຕ່າງໆ ໃນປະເທດອັງກິດ ແຕ່ກໍຖືກຕໍ່ຕ້ານຈາກຜູ້ປົກປ້ອງຄວາມຈິງຢ່າງສັດຊື່. ເນື່ອງຈາກຄວາມພະຍາຍາມຂອງລາວບໍ່ໄດ້ເກີດຜົນ ລາວຈຶ່ງອອກຈາກປະເທດອັງກິດໄປຊົ່ວຄາວ ເພື່ອຊອກຫາວິທີບັງຄັບໃຫ້ຄົນເຊື່ອຟັງຄຳສອນຂອງຕົນ. ເມື່ອກັບມາ, ລາວກໍມີວິທີແກ້ບັນຫາທີ່ຊ່ວຍໃຫ້ລາວປະສົບຜົນສຳເລັດຫຼາຍຂຶ້ນ. ລາວໄດ້ນຳເອົາໜັງສືມ້ວນ ທີ່ອ້າງວ່າມາຈາກພຣະເຈົ້າໂດຍກົງ ເຊິ່ງມີຄຳສັ່ງໃຫ້ຖືຮັກສາວັນອາທິດ ພ້ອມດ້ວຍຄຳຂູ່ເຂັນທີ່ໂຫດຮ້າຍ ເພື່ອເຮັດໃຫ້ຜູ້ທີ່ບໍ່ເຊື່ອຟັງເກີດຄວາມຢ້ານກົວ. ເອກະສານອັນມີຄ່ານີ້ເປັນຂອງປອມ ເໝືອນກັບວັນນະມັດສະການປອມ ທີ່ໜັງສືມ້ວນນັ້ນສະໜັບສະໜູນ. ມີການອ້າງວ່າ ມັນຕົກລົງມາຈາກສະຫວັນ ແລະ ມີຄົນພົບເຫັນມັນໃນນະຄອນເຢຣູຊາເລັມ ຢູ່ເທິງແທ່ນບູຊາຂອງນັກບຸນຊີເມໂອນ ທີ່ເນີນພູໂກນໂກທາ. ແຕ່ຄວາມຈິງແລ້ວ ແຫຼ່ງກຳເນີດຂອງມັນ ແມ່ນພຣະຣາຊວັງຂອງສັນຕະປາປາທີ່ນະຄອນໂຣມ. ໃນທຸກຍຸກທຸກສະໄໝ, ລະບອບສັນຕະປາປາຖືວ່າ ການຫຼອກລວງ ແລະ ການປອມແປງເພື່ອເພີ່ມອຳນາດ ແລະ ຄວາມຈະເລີນຂອງຄຣິສຕະຈັກ ເປັນສິ່ງທີ່ຖືກຕ້ອງ. <span class="egw">{GC 576.1}</span></p>
<p>ກົດບັນຍັດນັ້ນ ຫ້າມການອອກແຮງງານ ນັບຕັ້ງແຕ່ເວລາສາມໂມງແລງຂອງວັນເສົາ ຈົນເຖິງຕາເວັນຂຶ້ນຂອງວັນຈັນ. ພວກເຂົາອ້າງວ່າ ກົດດັ່ງກ່າວໄດ້ຮັບການຢືນຢັນດ້ວຍການອັດສະຈັນຫຼາຍຢ່າງ. ມີການແຕ່ງເລື່ອງຂຶ້ນວ່າ ມີຄົນລາຍງານວ່າຜູ້ທີ່ເຮັດວຽກເກີນເວລາທີ່ກຳນົດໄວ້ ກໍເປັນອຳມະພາດ. ຄົນງານໃນໂຮງໂມ້ແປ້ງຄົນໜຶ່ງ ພະຍາຍາມໂມ້ເຂົ້າສາລີຂອງຕົນ ແຕ່ແທນທີ່ຈະເຫັນແປ້ງ, ລາວກັບເຫັນເລືອດໄຫຼອອກມາ ແລະ ລໍ້ໂມ້ກໍຢຸດໝົດເຖິງແມ່ນວ່ານ້ຳຈະໄຫຼແຮງກໍຕາມ. ແມ່ຍິງຄົນໜຶ່ງເອົາແປ້ງເຂົ້າເຕົາອົບທີ່ຮ້ອນຫຼາຍ ແຕ່ເມື່ອເອົາອອກມາແປ້ງນັ້ນກໍຍັງດິບຢູ່. ອີກຄົນໜຶ່ງມີແປ້ງທີ່ກຽມໄວ້ສຳລັບອົບໃນເວລາສາມໂມງ ແຕ່ຕັດສິນໃຈວ່າ ຈະເກັບໄວ້ຈົນເຖິງວັນຈັນ, ມື້ຕໍ່ມາລາວກໍພົບວ່າແປ້ງນັ້ນໄດ້ຖືກເຮັດເປັນກ້ອນເຂົ້າຈີ່ ແລະ ອົບສຸກແລ້ວດ້ວຍອຳນາດຂອງພຣະເຈົ້າ. ຜູ້ຊາຍຄົນໜຶ່ງອົບເຂົ້າຈີ່ຫຼັງຈາກສາມໂມງແລງໃນວັນເສົາ, ເມື່ອລາວຫັກເຂົ້າຈີ່ໃນຕອນເຊົ້າມື້ຕໍ່ມາ ກໍເຫັນເລືອດໄຫຼອອກມາ. ຜູ້ສະໜັບສະໜູນວັນອາທິດ ພະຍາຍາມສ້າງຄວາມສັກສິດໃຫ້ກັບວັນດັ່ງກ່າວ ດ້ວຍການແຕ່ງນິຍາຍງົມງວາຍ ແລະ ປັ້ນເລື່ອງທີ່ເຫຼືອເຊື່ອເຊັ່ນນີ້.<a id="fnref:9" href="#fn:9" class="footnote-ref"><sup>9</sup></a> <span class="egw">{GC 576.2}</span></p>
<p>ໃນປະເທດສະກັອດແລນ ພວກເຂົາເຮັດຄືກັບໃນປະເທດອັງກິດ ໂດຍການເອົາສ່ວນໜຶ່ງຂອງວັນສະບາໂຕມາລວມກັບວັນອາທິດ ເພື່ອເຮັດໃຫ້ຄົນເຫັນຄວາມສຳຄັນຂອງວັນອາທິດຫຼາຍຂຶ້ນ. ແຕ່ເວລາທີ່ຕ້ອງຖືຮັກສານັ້ນແຕກຕ່າງກັນ. ກະສັດຂອງສະກັອດແລນອອກຄຳສັ່ງວ່າ “ວັນເສົາຕັ້ງແຕ່ທ່ຽງວັນເປັນຕົ້ນໄປຄວນຖືວ່າສັກສິດ” ແລະ ບໍ່ໃຫ້ຜູ້ໃດເຮັດວຽກທາງໂລກຕັ້ງແຕ່ເວລານັ້ນຈົນເຖິງເຊົ້າວັນຈັນ.<a id="fnref:10" href="#fn:10" class="footnote-ref"><sup>10</sup></a> <span class="egw">{GC 577.1}</span></p>
<p>ເຖິງແມ່ນຈະມີຄວາມພະຍາຍາມທຸກຮູບແບບ ເພື່ອສ້າງຄວາມສັກສິດໃຫ້ແກ່ວັນອາທິດ, ພວກກາໂຕລິກເອງກໍຍອມຮັບຢ່າງເປີດເຜີຍວ່າ ພຣະເຈົ້າຊົງເປັນຜູ້ແຕ່ງຕັ້ງວັນສະບາໂຕ ແລະ ຍອມຮັບວ່າ ວັນອາທິດແມ່ນມະນຸດເປັນຜູ້ຕັ້ງຂຶ້ນ. ໃນສະຕະວັດທີ 16 ສະພາສັນຕະປາປາໄດ້ປະກາດຢ່າງຈະແຈ້ງວ່າ: “ຂໍໃຫ້ຄຣິສຕຽນທຸກຄົນຈົດຈຳໄວ້ວ່າ ພຣະເຈົ້າໄດ້ຊົງຕັ້ງວັນທີເຈັດໄວ້ ແລະ ທັງຊາວຢິວ ແລະ ທຸກຄົນທີ່ອ້າງວ່ານະມັດສະການພຣະເຈົ້າ ກໍໄດ້ຍອມຮັບ ແລະ ຖືຮັກສາວັນນີ້. ແຕ່ພວກເຮົາຊາວຄຣິສຕຽນໄດ້ປ່ຽນວັນສະບາໂຕນັ້ນ ມາເປັນວັນຂອງອົງພຣະຜູ້ເປັນເຈົ້າ.”<a id="fnref:11" href="#fn:11" class="footnote-ref"><sup>11</sup></a> ຜູ້ທີ່ປ່ຽນແປງພຣະບັນຍັດຂອງພຣະເຈົ້າຕາມໃຈຕົນເອງນັ້ນ ຮູ້ເປັນຢ່າງດີວ່າ ພວກເຂົາກຳລັງເຮັດຫຍັງ. ພວກເຂົາຕັ້ງໃຈຍົກຕົນເອງຂຶ້ນເໜືອພຣະເຈົ້າ <span class="egw">{GC 577.2}</span></p>
<h2 id="section-7">ໂທດສາຫັດ</h2>
<p>ເຫດການ\Sທີ່ສະແດງເຖິງນະໂຍບາຍຂອງຄຣິສຕະຈັກໂຣມ\Sຕໍ່ຜູ້ທີ່ບໍ່ເຫັນດີກັບພວກເຂົາ ສາມາດເບິ່ງເຫັນໄດ້ຈາກການຂົ່ມເຫັງ ແລະ ການເຂັນຂ້າຊາວໂວດົວທີ່ດຳເນີນໄປຢ່າງດົນນານ ເຊິ່ງມີຊາວໂວດົວບາງຄົນຖືຮັກສາວັນສະບາໂຕ. ຄົນອື່ນໆ ກໍໄດ້ຮັບຄວາມທຸກທໍລະມານແບບດຽວກັນ ເພາະຄວາມສັດຊື່ທີ່ພວກເຂົາມີຕໍ່ພຣະບັນຍັດຂໍ້ທີສີ່. ປະຫວັດສາດຂອງຄຣິສຕະຈັກໃນເອທີໂອເປຍ<a id="fnref:12" href="#fn:12" class="footnote-ref"><sup>12</sup></a> ມີຄວາມສຳຄັນເປັນພິເສດ. ໃນຍຸກມືດ, ຄົນໃນເອີຣົບພາກັນລືມຄຣິສຕຽນໃນອາຟຣິກາ, ພວກເຂົາຈຶ່ງມີອິດສະຫຼະພາບ\Sໃນການນະມັດສະການ\sເປັນເວລາຫຼາຍສະຕະວັດ. ແຕ່ໃນທີ່ສຸດ, ຄຣິສຕະຈັກໂຣມໄດ້ຮັບຮູ້ວ່າຄົນເຫຼົ່ານີ້ມີຢູ່; ໃນບໍ່ຊ້າ, ຈັກກະພັດຂອງເອທີໂອເປຍຖືກລໍ້ລວງໃຫ້ຍອມຮັບວ່າ ສັນຕະປາປາເປັນຕົວແທນຂອງພຣະຄຣິສ. ຈາກນັ້ນ, ກໍຕ້ອງຍິນຍອມອີກຫຼາຍຂໍ້. ມີການອອກກົດໝາຍຫ້າມການຖືຮັກສາວັນສະບາໂຕ ພ້ອມດ້ວຍບົດລົງໂທດທີ່ຮຸນແຮງສຳລັບຜູ້ທີ່ຝ່າຝືນ.<a id="fnref:13" href="#fn:13" class="footnote-ref"><sup>13</sup></a> ຢ່າງໃດກໍຕາມ, ການປົກຄອງຂອງຄຣິສຕະຈັກໂຣມກາຍເປັນແອກອັນໜັກໜ່ວງ ຈົນຊາວເອທີໂອເປຍຕັດສິນໃຈປົດແອກນັ້ນອອກຈາກຄໍ. ຫຼັງຈາກການຕໍ່ສູ້ອັນໂຫດຮ້າຍ, ຝ່າຍຂອງສັນຕະປາປາ ຖືກຂັບໄລ່ອອກຈາກດິນແດນຂອງຊາວເອທີໂອເປຍ ແລະ ມີການຟື້ນຟູຄວາມເຊື່ອດັ້ງເດີມ. ຄຣິສຕະຈັກທັງຫຼາຍໃນເອທີໂອເປຍ ພາກັນດີໃຈໃນອິດສະຫຼະພາບທີ່ໄດ້ຮັບ, ພວກເຂົາບໍ່ເຄີຍລືມບົດຮຽນກ່ຽວກັບການຫຼອກລວງ, ຄວາມເຊື່ອທີ່ຜິດພ້ຽນ ແລະ ອຳນາດກົດຂີ່ຂອງຄຣິສຕະຈັກໂຣມ. ພວກເຂົາພໍໃຈທີ່ຈະບໍ່ພົວພັນກັບປະເທດອື່ນ ແລະ ບໍ່ເປັນທີ່ຮູ້ຈັກໃນເອີຣົບ. <span class="egw">{GC 577.3}</span></p>
<p>ຄຣິສຕະຈັກທັງຫຼາຍໃນອາຟຣິກາ ຖືຮັກສາວັນສະບາໂຕ ຄືກັບຄຣິສຕະຈັກໂຣມກ່ອນການປະຖິ້ມຄວາມເຊື່ອຢ່າງສົມບູນ. ພວກເຂົາຖືຮັກສາວັນທີເຈັດຕາມພຣະບັນຍັດຂອງພຣະເຈົ້າ ແລະ ພັກຈາກວຽກງານໃນວັນອາທິດຕາມທຳນຽມຂອງຄຣິສຕະຈັກ. ເມື່ອໄດ້ອຳນາດສູງສຸດ, ຄຣິສຕະຈັກໂຣມໄດ້ລະເມີດວັນສະບາໂຕຂອງພຣະເຈົ້າ ເພື່ອຍົກຍ້ອງວັນຂອງຕົນ. ແຕ່ບັນດາຄຣິສຕະຈັກໃນອາຟຣິກາ ຖືກເຊື່ອງໄວ້ເກືອບພັນປີ ແລະ ບໍ່ໄດ້ມີສ່ວນໃນການປະຖິ້ມຄວາມເຊື່ອນີ້. ເມື່ອຕົກຢູ່ໃຕ້ອຳນາດຂອງຄຣິສຕະຈັກໂຣມ, ພວກເຂົາຖືກບັງຄັບໃຫ້ປະຖິ້ມວັນສະບາໂຕທີ່ແທ້ຈິງ ແລະ ຍົກຍ້ອງວັນອາທິດ. ແຕ່ທັນທີທີ່ໄດ້ຮັບອິດສະຫຼະພາບຄືນ, ພວກເຂົາກໍກັບມາຖືຮັກສາຕາມພຣະບັນຍັດຂໍ້ທີສີ່. <span class="egw">{GC 578.1}</span></p>
<p>ປະຫວັດສາດເຫຼົ່ານີ້ ໄດ້ສະແດງໃຫ້ເຫັນຢ່າງຊັດເຈນ ເຖິງຄວາມກຽດຊັງຂອງຄຣິສຕະຈັກໂຣມ ຕໍ່ວັນສະບາໂຕທີ່ແທ້ຈິງ ແລະ ຜູ້ປົກປ້ອງມັນ ພ້ອມດ້ວຍວິທີການທີ່ພວກເຂົາໃຊ້ ເພື່ອໃຫ້ກຽດແກ່ວັນທີ່ພວກເຂົາຕັ້ງຂຶ້ນ. ພຣະຄຳຂອງພຣະເຈົ້າສອນວ່າ ເຫດການເຫຼົ່ານີ້ຈະເກີດຂຶ້ນອີກ ເມື່ອຊາວໂຣມັນກາໂຕລິກ ແລະ ໂປຣແຕັສຕັງຮ່ວມມືກັນເພື່ອຍົກຍ້ອງວັນອາທິດ. <span class="egw">{GC 578.2}</span></p>
<h2 id="section-8">ສັດຮ້າຍທີ່ມີເຂົາຄືແກະນ້ອຍ</h2>
<p>ຄຳພະຍາກອນໃນພຣະທຳພຣະນິມິດບົດທີ 13 ກ່າວວ່າ ອຳນາດຂອງສັດຮ້າຍທີ່ມີເຂົາເໝືອນແກະນ້ອຍນັ້ນຈະ “ເຮັດໃຫ້ໂລກກັບຄົນທັງຫຼາຍທີ່ຢູ່ໃນແຜ່ນດິນໂລກ” ຂາບໄຫວ້ຕໍ່ລະບອບສັນຕະປາປາ ເຊິ່ງພຣະນິມິດໃຊ້ເສືອດາວເປັນສັນຍະລັກຂອງລະບອບນີ້. ສັດທີ່ມີເຂົາເໝືອນແກະນ້ອຍຈະກ່າວແກ່ “ຄົນທັງຫຼາຍທີ່ຢູ່ໃນແຜ່ນດິນໂລກ…ໃຫ້ພວກເຂົາສ້າງຮູບຈຳລອງຂຶ້ນ ເພື່ອເປັນກຽດແກ່ສັດຮ້າຍ” ທີ່ຄ້າຍເສືອດາວ. ນອກຈາກນັ້ນ, ມັນຈະສັ່ງຄົນທັງປວງ “ທັງຜູ້ໃຫຍ່ ແລະ ຜູ້ນ້ອຍ, ຄົນຮັ່ງມີ ແລະ ຄົນຍາກຈົນ, ຂ້າທາດ ຫຼື ອິດສະຫຼະ” ໃຫ້ຮັບເຄື່ອງໝາຍຂອງສັດຮ້າຍ. (ພຣະນິມິດ 13:11–16 LCV). ໄດ້ມີການພິສູດແລ້ວວ່າ ສັດຮ້າຍທີ່ມີເຂົາເໝືອນແກະນ້ອຍ ໝາຍເຖິງສະຫະລັດອາເມຣິກາ. ຄຳພະຍາກອນນີ້ຈະສຳເລັດ ເມື່ອອາເມຣິກາບັງຄັບໃຫ້ຄົນທັງຫຼາຍຖືຮັກສາວັນອາທິດ, ເຊິ່ງຄຣິສຕະຈັກໂຣມອ້າງວ່າ ເປັນເຄື່ອງໝາຍພິເສດທີ່ສະແດງເຖິງອຳນາດສູງສຸດຂອງຕົນ. ແຕ່ອາເມຣິກາຈະບໍ່ແມ່ນປະເທດດຽວ ທີ່ຈະໃຫ້ກຽດແກ່ລະບອບສັນຕະປາປາ ໃນເລື່ອງການບັງຄັບໃຫ້ຮັກສາວັນອາທິດ. ຄຣິສຕະຈັກໂຣມ ຍັງມີອິດທິພົນເໜືອບັນດາປະເທດ ທີ່ເຄີຍຢູ່ພາຍໃຕ້ການປົກຄອງຂອງພວກເຂົາ. ຍິ່ງໄປກວ່ານັ້ນ, ຄຳພະຍາກອນໄດ້ທຳນວາຍເຖິງ ການຟື້ນຟູອຳນາດຂອງລະບອບສັນຕະປາປາ ໂດຍກ່າວວ່າ: “ຫົວໜຶ່ງໃນບັນດາຫົວຂອງສັດຮ້າຍ ເບິ່ງເໝືອນກັບວ່າ ຖືກຟັນເຖິງແກ່ຄວາມຕາຍແລ້ວ, ແຕ່ບາດແຜອັນໜ້າຈະຕາຍນັ້ນ ໄດ້ຮັບການປິ່ນປົວໃຫ້ຫາຍດີແລ້ວ. ຄົນທັງໂລກຕ່າງກໍປະຫຼາດໃຈ ແລະ ໄດ້ຕິດຕາມສັດຮ້າຍໂຕນີ້.” (ພຣະນິມິດ 13:3). ບາດແຜເຖິງຕາຍນັ້ນ ຊີ້ເຖິງການໂຄ່ນອຳນາດຂອງລະບອບສັນຕະປາປາໃນປີ 1798. ຫຼັງຈາກນັ້ນ, ຜູ້ເຜີຍພຣະທຳກ່າວວ່າ: “ບາດແຜອັນໜ້າຈະຕາຍນັ້ນ ໄດ້ຮັບການປິ່ນປົວໃຫ້ຫາຍດີແລ້ວ. ຄົນທັງໂລກຕ່າງກໍປະຫຼາດໃຈ ແລະ ໄດ້ຕິດຕາມສັດຮ້າຍໂຕນີ້.” ອາຈານໂປໂລກ່າວຢ່າງຈະແຈ້ງວ່າ “ຜູ້ຊົ່ວຮ້າຍ” ຈະສືບຕໍ່ຢູ່ຈົນເຖິງການສະເດັດມາຄັ້ງທີສອງຂອງພຣະຄຣິສ. (2 ເທສະໂລນິກ 2:3–8). ມັນຈະສືບຕໍ່ການດຳເນີນວຽກງານຫຼອກລວງ ຈົນເຖິງເວລາສຸດທ້າຍ. ໂຢຮັນຂຽນໃນພຣະທຳພຣະນິມິດ\Sກ່ຽວກັບລະບອບສັນຕະປາປາວ່າ: “ບັນດາຄົນທັງໝົດທີ່ຢູ່ໃນໂລກຈະບູຊາສັດຮ້າຍນັ້ນ ຄືທຸກຄົນທີ່ບໍ່ມີຊື່ຈົດໄວ້ໃນທະບຽນແຫ່ງຊີວິດ.” (ພຣະນິມິດ 13:8). ເຖິງແມ່ນວ່າ ການຖືຮັກສາວັນອາທິດນັ້ນ ມາຈາກອຳນາດຂອງຄຣິສຕະຈັກໂຣມັນກາໂຕລິກເທົ່ານັ້ນ, ແຕ່ຄົນທັງໃນທະວີບເອີຣົບ ແລະ ອາເມຣິກາ ຈະໃຫ້ກຽດແກ່ລະບອບສັນຕະປາປາ ໂດຍການຖືຮັກສາວັນດັ່ງກ່າວ. <span class="egw">{GC 578.3}</span></p>
<p>ນັບຕັ້ງແຕ່ກາງສະຕະວັດທີ 19, ບັນດາຜູ້ສຶກສາຄຳພະຍາກອນໃນອາເມຣິກາ ໄດ້ປະກາດເລື່ອງນີ້ແກ່ຊາວໂລກ. ເຫດການທີ່ກຳລັງເກີດຂຶ້ນໃນປະຈຸບັນ ສະແດງໃຫ້ເຫັນວ່າ ຄຳພະຍາກອນນັ້ນ ກຳລັງຈະສຳເລັດຢ່າງໄວວາ. ອາຈານຝ່າຍໂປຣແຕັສຕັງກໍອ້າງພຣະເຈົ້າ ໃນການຮັກສາວັນອາທິດ ໃນຂະນະທີ່ຂາດຫຼັກຖານຈາກພຣະຄຳພີ ເຊິ່ງບໍ່ຕ່າງຫຍັງກັບຜູ້ນຳຝ່າຍກາໂຕລິກ ທີ່ເຄີຍແຕ່ງເລື່ອງການອັດສະຈັນຂຶ້ນ ມາທົດແທນການທີ່ພວກເຂົາບໍ່ມີພຣະບັນຍັດຂອງພຣະເຈົ້າ. ມີຄົນກ່າວອ້າງມາແລ້ວ ແລະ ຈະມີຄົນກ່າວຕໍ່ໄປໃນອະນາຄົດອີກວ່າ ພຣະເຈົ້າສົ່ງໄພພິບັດລົງມາລົງໂທດມະນຸດ ຍ້ອນພວກເຂົາລະເມີດວັນອາທິດ, ບາງຄົນກໍເລີ່ມກ່າວຫາໃນເລື່ອງນີ້ແລ້ວ. ຂະບວນການບັງຄັບໃຫ້ຖືຮັກສາວັນອາທິດ ກຳລັງຂະຫຍາຍຕົວຢ່າງໄວວາ. <span class="egw">{GC 579.1}</span></p>
<p>ຄຣິສຕະຈັກໂຣມ ມີຄວາມສະຫຼາດຫຼັກແຫຼມໃນການວາງແຜນ; ພວກເຂົາສາມາດຮູ້ລ່ວງໜ້າວ່າຈະເກີດຫຍັງຂຶ້ນ. ພວກເຂົາລໍຖ້າເວລາລົງມື ຍ້ອນເຫັນວ່າ ບັນດາຄຣິສຕະຈັກໂປຣແຕັສຕັງ ກຳລັງໃຫ້ກຽດພວກເຂົາ ໂດຍການຍອມຮັບເອົາວັນສະບາໂຕປອມ; ນອກຈາກນັ້ນ, ກໍເຫັນວ່າ ພວກໂປຣແຕັສຕັງກຳລັງກຽມຕົວບັງຄັບ ໃຫ້ຖືຮັກສາວັນອາທິດ ດ້ວຍວິທີການດຽວກັນກັບທີ່ຄຣິສຕະຈັກໂຣມເຄີຍໃຊ້ໃນອະດີດ. ຜູ້ທີ່ປະຕິເສດແສງແຫ່ງຄວາມຈິງ ຈະຂໍຄວາມຊ່ວຍເຫຼືອຈາກລະບອບສັນຕະປາປາທີ່ອວດອ້າງວ່າ ບໍ່ມີຄວາມຜິດພາດ ເພື່ອຍົກຍ້ອງວັນທີ່ລະບອບນັ້ນໄດ້ຕັ້ງຂຶ້ນ. ບໍ່ຍາກທີ່ຈະຄາດເດົາວ່າ ຄຣິສຕະຈັກໂຣມຈະເຕັມໃຈຊ່ວຍເຫຼືອພວກໂປຣແຕັສຕັງ ໃນວຽກງານນີ້ຫຼາຍພຽງໃດ. ໃຜຈະເຂົ້າໃຈວິທີຈັດການກັບຜູ້ທີ່ບໍ່ເຊື່ອຟັງຄຣິສຕະຈັກ ດີກວ່າບັນດາຜູ້ນຳຂອງລະບອບສັນຕະປາປາ? <span class="egw">{GC 580.1}</span></p>
<p>ສາສະໜາຈັກໂຣມັນກາໂຕລິກ ພ້ອມດ້ວຍເຄືອຂ່າຍທົ່ວໂລກ ເປັນອົງການຈັດຕັ້ງມະຫຶມາ ທີ່ຢູ່ພາຍໃຕ້ການຄວບຄຸມ ແລະ ຮັບໃຊ້ຜົນປະໂຫຍດຂອງລະບອບສັນຕະປາປາ. ສະມາຊິກຫຼາຍລ້ານຄົນທົ່ວໂລກ ໄດ້ຖືກສອນໃຫ້ຈົງຮັກພັກດີຕໍ່ສັນຕະປາປາ. ບໍ່ວ່າພວກເຂົາຈະສັງກັດຢູ່ຊາດໃດ ຫຼື ຢູ່ພາຍໃຕ້ລັດຖະບານໃດ ພວກເຂົາຕ້ອງຖືວ່າ ອຳນາດຂອງຄຣິສຕະຈັກໂຣມສູງກວ່າອຳນາດອື່ນໃດທັງໝົດ. ເຖິງແມ່ນວ່າພວກເຂົາໄດ້ສາບານວ່າ ຈະຈົງຮັກພັກດີຕໍ່ລັດຂອງຕົນ, ແຕ່ເບື້ອງຫຼັງຄຳສາບານນັ້ນ ແມ່ນຄຳໝັ້ນສັນຍາທີ່ຈະເຊື່ອຟັງຄຣິສຕະຈັກໂຣມ, ເຊິ່ງລົບລ້າງຄຳສາບານອື່ນ ທີ່ອາດຂັດກັບຜົນປະໂຫຍດຂອງຄຣິສຕະຈັກ. <span class="egw">{GC 580.2}</span></p>
<p>ປະຫວັດສາດໄດ້ເປັນພະຍານ ເຖິງຄວາມພະຍາຍາມອັນສະຫຼາດຫຼັກແຫຼມ ແລະ ບໍ່ລົດລະຂອງຄຣິສຕະຈັກໂຣມ ໃນການແຊກແຊງກິດຈະການຂອງບັນດາປະເທດຕ່າງໆ. ເມື່ອໄດ້ສ້າງຖານອຳນາດແລ້ວ ພວກເຂົາກໍຈະສະແຫວງຫາຜົນປະໂຫຍດຕື່ມອີກ, ເຖິງແມ່ນວ່າ ຈະເປັນການທຳລາຍຜູ້ປົກຄອງ ແລະ ປະຊາຊົນກໍຕາມ. ໃນປີ ຄ.ສ. 1204, ສັນຕະປາປາອິນໂນເຊັນທີ 3 ໄດ້ບັງຄັບໃຫ້ປີເຕີທີ 2, ກະສັດແຫ່ງອາຣາກອນ, ສາບານດັ່ງນີ້ວ່າ: “ຂ້າພະເຈົ້າ, ປີເຕີ, ກະສັດແຫ່ງອາຣາກອນ, ຂໍປະຕິຍານ ແລະ ສັນຍາວ່າ ຈະຈົງຮັກພັກດີ ແລະ ເຊື່ອຟັງຢ່າງສະເໝີຕົ້ນສະເໝີປາຍ ຕໍ່ເຈົ້ານາຍຂອງຂ້າພະເຈົ້າ ສັນຕະປາປາອິນໂນເຊັນ ແລະ ຜູ້ສືບທອດຕຳແໜ່ງຂອງເພິ່ນ ແລະ ຕໍ່ຄຣິສຕະຈັກໂຣມັນກາໂຕລິກ ແລະ ຈະປົກປັກຮັກສາຣາຊອານາຈັກຂອງຂ້າພະເຈົ້າ ພາຍໃຕ້ການເຊື່ອຟັງເພິ່ນ, ປົກປ້ອງຄວາມເຊື່ອແບບກາໂຕລິກ ແລະ ປາບປາມພວກນອກຮີດ.”<a id="fnref:14" href="#fn:14" class="footnote-ref"><sup>14</sup></a> ສິ່ງນີ້ສອດຄ່ອງກັບການອ້າງສິດຂອງສັນຕະປາປາທີ່ວ່າ: “ເພິ່ນມີອຳນາດປົດຈັກກະພັດໄດ້” ແລະ “ເພິ່ນສາມາດປົດປ່ອຍໄພ່ພົນ ອອກຈາກຄວາມຈົງຮັກພັກດີຕໍ່ຜູ້ປົກຄອງທີ່ບໍ່ຊອບທຳ.”<a id="fnref:15" href="#fn:15" class="footnote-ref"><sup>15</sup></a> <span class="egw">{GC 580.3}</span></p>
<p>ຢ່າລືມວ່າ ຄຣິສຕະຈັກໂຣມອວດອ້າງວ່າພວກເຂົາບໍ່ເຄີຍປ່ຽນແປງ. ຫຼັກການທີ່ພວກເຂົາໃຊ້ໃນສະໄໝຂອງສັນຕະປາປາເກຼັກກໍຣີທີ 7 ແລະ ອິນໂນເຊັນທີ 3 ກໍຍັງຄົງເປັນຫຼັກການຂອງຄຣິສຕະຈັກໂຣມັນກາໂຕລິກໃນປະຈຸບັນ. ຖ້າມີອຳນາດ, ພວກເຂົາຈະນຳຫຼັກການເຫຼົ່ານີ້ ມາໃຊ້ຢ່າງເຕັມກຳລັງ ເໝືອນໃນຫຼາຍສະຕະວັດທີ່ຜ່ານມາ. ຊາວໂປຣແຕັສຕັງບໍ່ຮູ້ເລີຍວ່າ ກຳລັງເຮັດຫຍັງ ເມື່ອພວກເຂົາສະເໜີຮັບການຊ່ວຍເຫຼືອ ຈາກຄຣິສຕະຈັກໂຣມ ໃນວຽກງານຍົກຍ້ອງວັນອາທິດ. ໃນຂະນະທີ່ພວກເຂົາພະຍາຍາມເຮັດໃຫ້ຈຸດປະສົງຂອງຕົນສຳເລັດ, ຄຣິສຕະຈັກໂຣມກໍຕັ້ງເປົ້າ ຈະຟື້ນຟູອຳນາດຂອງຕົນ ແລະ ກູ້ຄືນຄວາມຍິ່ງໃຫຍ່ທີ່ເສຍໄປ. ຖ້າຫຼັກການນີ້ເປັນທີ່ຍອມຮັບໃນສະຫະລັດອາເມຣິກາວ່າ ຄຣິສຕະຈັກສາມາດໃຊ້ອຳນາດລັດ ຫຼື ຄວບຄຸມອຳນາດລັດ, ຖ້າກົດໝາຍບ້ານເມືອງ ສາມາດບັງຄັບໃຫ້ປະຕິບັດຕາມຂໍ້ກຳນົດຂອງສາສະໜາ, ເວົ້າສັ້ນໆກໍຄື ຖ້າອຳນາດຄຣິສຕະຈັກ ແລະ ອຳນາດລັດຖືກໃຊ້ໃນການຄວບຄຸມຈິດສຳນຶກຂອງປະຊາຊົນ, ໄຊຊະນະຂອງຄຣິສຕະຈັກໂຣມໃນປະເທດອາເມຣິກາ ກໍແນ່ນອນແລ້ວ. <span class="egw">{GC 581.1}</span></p>
<p>ພຣະຄຳຂອງພຣະເຈົ້າ ໄດ້ເຕືອນເຖິງອັນຕະລາຍທີ່ໃກ້ຈະເກີດຂຶ້ນ. ຖ້າບໍ່ເອົາໃຈໃສ່ຕໍ່ຄຳເຕືອນນີ້, ຊາວໂປຣແຕັສຕັງຈະຮູ້ເຖິງຈຸດປະສົງທີ່ແທ້ຈິງຂອງຄຣິສຕະຈັກໂຣມ ກໍຕໍ່ເມື່ອມັນສາຍເກີນໄປ ທີ່ຈະຫຼົບໜີຈາກກັບດັກຂອງພວກເຂົາໄດ້. ຄຣິສຕະຈັກໂຣມກຳລັງຂະຫຍາຍອຳນາດຢ່າງງຽບໆ. ຄຳສອນຂອງພວກເຂົາກຳລັງມີອິດທິພົນໃນສະພານິຕິບັນຍັດ, ໃນບັນດາຄຣິສຕະຈັກ ແລະ ໃນຈິດໃຈຂອງຜູ້ຄົນ. ພວກເຂົາກຳລັງກໍ່ສ້າງອາຄານຂະໜາດໃຫຍ່ ທີ່ມີຫ້ອງລັບຫຼາຍບ່ອນ ເຊິ່ງໃນນັ້ນ ການຂົ່ມເຫັງແບບເກົ່າຈະເກີດຂຶ້ນອີກ. ພວກເຂົາກຳລັງເສີມສ້າງກຳລັງຢ່າງລັບໆ ເພື່ອບັນລຸເປົ້າໝາຍຂອງຕົນ ເມື່ອເວລາທີ່ຈະໂຈມຕີມາເຖິງ. ສິ່ງດຽວທີ່ພວກເຂົາຕ້ອງການແມ່ນໂອກາດທີ່ດີເທົ່ານັ້ນ, ເຊິ່ງຕອນນີ້ພວກເຂົາກໍໄດ້ຮັບແລ້ວ. ບໍ່ດົນພວກເຮົາຈະໄດ້ເຫັນ ແລະ ຈະຮູ້ສຶກເຖິງຈຸດປະສົງຂອງຄຣິສຕະຈັກໂຣມ. ໃນຄາວນັ້ນ, ຜູ້ໃດທີ່ເຊື່ອ ແລະ ປະຕິບັດຕາມພຣະຄຳຂອງພຣະເຈົ້າ ຈະຖືກດູໝິ່ນ ແລະ ຈະຖືກກົດຂີ່ຂົ່ມເຫັງ. <span class="egw">{GC 581.2}</span></p>
<div class="footnotes">
<hr />
<ol>
<li id="fn:1">
<p>ຈອນ ແອວ. ຟອນ ໂມເຊມ, Institutes of Ecclesiastical History, ເຫຼັ້ມ 3, ສະຕະວັດທີ 11, ພາກ 2, ບົດ 2, ວັກ 9, ໝາຍເຫດ 17.<a href="#fnref:1" class="footnote-back-ref">&#8617;</a></p>
</li>
<li id="fn:2">
<p>ໂຢສີຢາ ສະຕອງ, ປະເທດຂອງພວກເຮົາ, ບົດທີ 5, ວັກທີ 2–4. (ໃນປຶ້ມ “ປະເທດຂອງພວກເຮົາ” ສະບັບການຕີພິມຄັ້ງທຳອິດ, ທ່ານໂຢສີຢາ ສະຕອງ ບໍ່ໄດ້ອ້າງອີງຈາກແຫຼ່ງຂໍ້ມູນຕົ້ນສະບັບ ແລະ ໄດ້ອ້າງຜິດວ່າເປັນຄຳເວົ້າຂອງສັນຕະປາປາປີອູດທີ 9. ໃນຄວາມເປັນຈິງ ຄຳທີ່ອ້າງອີງທຳອິດນັ້ນເປັນຂອງສັນຕະປາປາເກຼັກກໍຣີທີ 16 ຈາກຈົດໝາຍອະທິບາຍຄວາມເຊື່ອລົງວັນທີ 15 ສິງຫາ 1832.)<a href="#fnref:2" class="footnote-back-ref">&#8617;</a></p>
</li>
<li id="fn:3">
<p>ປຶ້ມນີ້ພິມເຜີຍແຜ່ໃນປີ 1888 ແລະ 1911 ກ່ອນສະພາວາຕິກັນທີສອງ. ໃນເວລານັ້ນ, ນິກາຍກາໂຕລິກຫ້າມຄົນທົ່ວໄປອ່ານພຣະຄຳພີ. ນະໂຍບາຍນີ້ໄດ້ປ່ຽນແປງຫຼັງຈາກສະພາວາຕິກັນທີສອງໃນປີ 1962–1965.<a href="#fnref:3" class="footnote-back-ref">&#8617;</a></p>
</li>
<li id="fn:4">
<p>ລອງຟອງ, ເຫຼັ້ມ 1, ໜ້າ 516.<a href="#fnref:4" class="footnote-back-ref">&#8617;</a></p>
</li>
<li id="fn:5">
<p>ໂຣເບີດ ຄັອກ, <em>ກົດວັນສະບາໂຕ ແລະ ໜ້າທີ່ໃນວັນສະບາໂຕ</em>, ໜ້າ 538.<a href="#fnref:5" class="footnote-back-ref">&#8617;</a></p>
</li>
<li id="fn:6">
<p>ຟຣັນຊິສ ເວັສ, Historical and Practical Discourse on the Lord’s Day, ໜ້າ 174.<a href="#fnref:6" class="footnote-back-ref">&#8617;</a></p>
</li>
<li id="fn:7">
<p>ໂທມັດ ໂມເຣີ, <em>ບົດສົນທະນາຫົກບົດ ກ່ຽວກັບນາມຊື່, ແນວຄິດ ແລະ ການຖືຮັກສາວັນຂອງອົງພຣະຜູ້ເປັນເຈົ້າ</em>, ໜ້າ 271.<a href="#fnref:7" class="footnote-back-ref">&#8617;</a></p>
</li>
<li id="fn:8">
<p>ເບິ່ງ ເຮລິນ, <em>ປະຫວັດວັນສະບາໂຕ</em>, ພາກ 2, ບົດ 5, ວັກ 7.<a href="#fnref:8" class="footnote-back-ref">&#8617;</a></p>
</li>
<li id="fn:9">
<p>ເບິ່ງ ໂຣເຈີ ເດີ ໂຮເວເດັນ, <em>ປະຫວັດສາດປະຈຳປີ</em>, ເຫຼັ້ມ 2, ໜ້າ 526–530.<a href="#fnref:9" class="footnote-back-ref">&#8617;</a></p>
</li>
<li id="fn:10">
<p>ໂມເຣີ, ໜ້າ 290, 291.<a href="#fnref:10" class="footnote-back-ref">&#8617;</a></p>
</li>
<li id="fn:11">
<p><em>ອ້າງອີງຈາກທີ່ດຽວກັນ</em>, ໜ້າ 281, 282.<a href="#fnref:11" class="footnote-back-ref">&#8617;</a></p>
</li>
<li id="fn:12">
<p>ເບິ່ງ ໄມເຄິນ ເກັດເດສ, <em>ປະຫວັດສາດຄຣິສຕະຈັກໃນເອທີໂອເປຍ</em>, ໜ້າ 311, 312.<a href="#fnref:12" class="footnote-back-ref">&#8617;</a></p>
</li>
<li id="fn:13">
<p>ຕົ້ນສະບັບໃຊ້ຄຳວ່າ Ethiopia and Abyssinia ເຊິ່ງໃນປະຈຸບັນແມ່ນເອທີໂອເປຍ.<a href="#fnref:13" class="footnote-back-ref">&#8617;</a></p>
</li>
<li id="fn:14">
<p>ຈອນ ດາວລິງ, <em>ປະຫວັດສາດຂອງລະບອບໂຣມັນ</em>, ເຫຼັ້ມ 5, ບົດ 6, ວັກ 55.<a href="#fnref:14" class="footnote-back-ref">&#8617;</a></p>
</li>
<li id="fn:15">
<p>ໂມເຊມ, ເຫຼັ້ມ 3, ສະຕະວັດທີ 11, ພາກ 2, ບົດ 2, ວັກ 9, ໝາຍເຫດ 17.<a href="#fnref:15" class="footnote-back-ref">&#8617;</a></p>
</li>
</ol>
</div>

<p class="chapter-links"><a class="prev-chapter-link" href="34_can_our_dead_speak_to_us.html">34: ວິນຍານຊົ່ວຫຼິ້ນບົດຄົນຕາຍ</a><a class="next-chapter-link" href="36_the_impending_conflict.html">36: ຄວາມຂັດແຍ້ງທີ່ໃກ້ຈະເກີດຂຶ້ນ</a></body>
</html>