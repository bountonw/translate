=3 

== ພຣະມະຫາບັນຊາ

// {AA 25.1}

ຫຼັງຈາກການສິ້ນພຣະຊົນຂອງພຣະເຢຊູ ພວກສາວົກເກືອບສິ້ນຫວັງຍ້ອນຄວາມທໍ້ແທ້. ພຣະອາຈານຂອງພວກເຂົາຖືກປະຕິເສດ, ຖືກໃສ່ຮ້າຍ ແລະ ຖືກຄຶງເທິງໄມ້ກາງແຂນ. ພວກປະໂຣຫິດ ແລະ ພວກຜູ້ນຳໄດ້ດູຖູກພຣະອົງວ່າ: “ລາວຊ່ວຍຄົນອື່ນໄດ້ ແຕ່ລາວຊ່ວຍຕົນເອງບໍ່ໄດ້ ຖ້າລາວເປັນກະສັດຂອງຊາດອິດສະຣາເອນ, ໃຫ້ລາວລົງຈາກໄມ້ກາງແຂນດຽວນີ້ ແລ້ວພວກເຮົາຈະເຊື່ອໃນລາວ.” (ມັດທາຍ 27:42). ດວງຕາເວັນແຫ່ງຄວາມຫວັງໄດ້ຕົກຈາກຟ້າສຳຫຼັບພວກສາວົກ ແລະ ຄວາມມືດມົນແຫ່ງຄ່ຳຄືນໄດ້ປົກຄຸມຢູ່ເໜືອຫົວໃຈຂອງພວກເຂົາ. ເຫຼົ່າສາວົກສົນທະນາກັນຢູ່ເລື້ອຍໆວ່າ: “ພວກເຮົາເຄີຍຫວັງວ່າແມ່ນເພິ່ນຜູ້ນີ້ແຫຼະທີ່ຈະເປັນຜູ້ປົດປ່ອຍຊາດອິດສະຣາເອນໃຫ້ເປັນອິດສະຫຼະ” (ລູກາ 24:21). ພວກເຂົາຮູ້ສຶກໂດດດ່ຽວ ແລະ ເຈັບປວດ ທັງຈື່ຈຳຖ້ອຍຄຳຂອງພຣະອົງທີ່ກ່າວວ່າ: “ເມື່ອເຂົາເຮັດເຊັ່ນນີ້ກັບໄມ້ທີ່ຍັງດິບ ເຂົາຈະເຮັດຢ່າງໃດກັບໄມ້ທີ່ແຫ້ງແລ້ວ?” (ລູກາ 23:31). {AA 25.1}

// {AA 25.2}

ພຣະເຢຊູພະຍາຍາມເປີດເຜີຍອະນາຄົດໃຫ້ກັບພວກສາວົກຂອງພຣະອົງໄດ້ຮູ້ຫຼາຍເທື່ອ ແຕ່ພວກເຂົາບໍ່ໄດ້ສົນໃຈຖ້ອຍຄຳຂອງພຣະອົງ. ດ້ວຍເຫດນີ້, ການສິ້ນພຣະຊົນຂອງພຣະອົງຈຶ່ງກາຍເປັນເລື່ອງບໍ່ຄາດຄິດສໍາລັບພວກເຂົາ; ຕໍ່ມາເມື່ອຄິດທົບທວນອະດີດ ແລະ ເຫັນຜົນຂອງການບໍ່ເຊື່ອຂອງພວກຕົນ ຄວາມເສົ້າໝອງກໍເຂົ້າມາຄວບງຳຈິດໃຈ. ເມື່ອພຣະຄຣິສຖືກຄຶງໄວ້ເທິງໄມ້ກາງແຂນ ພວກເຂົາບໍ່ເຊື່ອວ່າພຣະອົງຈະຟື້ນຈາກຄວາມຕາຍ. ພຣະອົງໄດ້ກ່າວຢ່າງຈະແຈ້ງວ່າພຣະອົງຈະຟື້ນຂຶ້ນໃນວັນຖ້ວນສາມ ແຕ່ພວກເຂົາມຶນງົງບໍ່ເຂົ້າໃຈ. ຄວາມບໍ່ເຂົ້າໃຈນີ້ເຮັດໃຫ້ພວກເຂົາສິ້ນຫວັງຢ່າງຂົມຂື່ນເມື່ອພຣະອົງສິ້ນພຣະຊົນ. ພວກເຂົາຜິດຫວັງຢ່າງຮ້າຍແຮງ. ຄວາມເຊື່ອຂອງພວກສາວົກບໍ່ອາດທະລຸເງົາມືດທີ່ຊາຕານສົ່ງມາປົກຄຸມພວກເຂົາໄວ້. ທຸກສິ່ງສັບສົນ ແລະ ເລິກລັບສໍາລັບພວກເຂົາ. ຖ້າພວກສາວົກເຊື່ອຖ້ອຍຄໍາຂອງພຣະອົງກໍຄົງຈະບໍ່ໄດ້ໂສກເສົ້າປານນັ້ນ. {AA 25.2}

// {AA 26.1}

ພວກສາວົກຢູ່ໃນສະພາບຫົດຫູ່, ໂສກເສົ້າ ແລະ ສິ້ນຫວັງ ຈຶ່ງພາກັນເຕົ້າໂຮມຢູ່ໃນຫ້ອງຊັ້ນເທິງທີ່ເຄີຍໃຊ້ຊຸມນຸມກັນ. ພວກເຂົາອັດປະຕູ ແລະ ໃສ່ກອນຢ່າງແໜ້ນໜາ ເພາະຢ້ານວ່າ ຈະຕ້ອງພົບກັບຊະຕາກໍາອັນດຽວກັນກັບພຣະອາຈານທີ່ພວກຕົນຮັກແພງ. ແລ້ວຢູ່ໃນບ້ານຫຼັງນັ້ນແຫຼະ ພຣະຜູ້ຊ່ວຍໃຫ້ລອດໄດ້ມາປາກົດໃຫ້ພວກສາວົກເຫັນຫຼັງຈາກຟື້ນຄືນພຣະຊົນ. {AA 26.1}

// {AA 26.2}

ພຣະອົງຢູ່ໃນໂລກອີກ 40 ວັນ ເພື່ອຊ່ວຍກຽມພວກສາວົກສໍາລັບວຽກງານທີ່ລໍຄອຍຢູ່ ທັງໄດ້ອະທິບາຍໃຫ້ພວກເຂົາເຂົ້າໃຈສິ່ງທີ່ບໍ່ສາມາດເຂົ້າໃຈກ່ອນໜ້ານັ້ນ. ພຣະອົງຊົງກ່າວເຖິງຄໍາພະຍາກອນກ່ຽວກັບການສະເດັດມາບັງເກີດຂອງພຣະອົງ, ການຖືກຊາວຢິວປະຕິເສດ ແລະ ການສິ້ນພຣະຊົນຂອງພຣະອົງ ໂດຍອະທິບາຍໃຫ້ຮູ້ວ່າທຸກລາຍລະອຽດຂອງຄໍາພະຍາກອນເຫຼົ່ານັ້ນໄດ້ສໍາເລັດລົງແລ້ວ. ພຣະອົງສອນວ່າ ຄວາມສຳເລັດຂອງຄຳພະຍາກອນເປັນສັນຍານໃຫ້ພວກເຂົາມີຄວາມໝັ້ນໃຈວ່າ ຕໍ່ມາຕົນຈະໄດ້ຮັບຣິດອຳນາດເພື່ອການປະກາດ. “ແລ້ວພຣະອົງກໍໄດ້ຊົງບັນດານເປີດຈິດໃຈຂອງພວກເພິ່ນໃຫ້ເຂົ້າໃຈໃນພຣະຄໍາພີ ແລະ ໄດ້ກ່າວແກ່ພວກເພິ່ນວ່າ, ‘ນີ້ແຫຼະ ແມ່ນສິ່ງທີ່ຂຽນໄວ້: ພຣະຄຣິສຕ້ອງທົນທຸກທໍລະມານ ແລະ ຕ້ອງເປັນຄືນມາຈາກຕາຍໃນວັນຖ້ວນສາມ.’ ຈົ່ງປະກາດນາມຊື່ຂອງພຣະອົງແກ່ທຸກຊົນຊາດ ເລີ່ມແຕ່ນະຄອນເຢຣູຊາເລັມໄປ ໃຫ້ເຂົາຖິ້ມໃຈເກົ່າເອົາໃຈໃໝ່ ແລະ ຮັບເອົາການອະໄພບາບກໍາ. ພວກເຈົ້າກໍເປັນພະຍານໃນເລື່ອງເຫຼົ່ານີ້.” (ລູກາ 24:45–48). {AA 26.2}

// {AA 27.1}

ໃນໄລຍະເວລາ 40 ວັນທີ່ພຣະຄຣິສຊົງໃຊ້ກັບເຫຼົ່າສາວົກນັ້ນ ພວກເຂົາໄດ້ຮັບປະສົບການໃໝ່ໆ. ເມື່ອໄດ້ຟັງພຣະອາຈານອະທິບາຍພຣະຄໍາພີກ່ຽວກັບສິ່ງທີ່ເກີດຂຶ້ນ ພວກເຂົາຈຶ່ງເຊື່ອໝັ້ນໃນພຣະອົງເຖິງຂັ້ນທີ່ສາມາດເວົ້າໄດ້ວ່າ: “ເຮົາຮູ້ຈັກພຣະອົງ ຜູ້ທີ່ເຮົາໄດ້ເຊື່ອ.” (2 ຕີໂມທຽວ 1:12). ພວກເຂົາເລີ່ມຮູ້ຈັກລັກສະນະ ແລະ ຂອບເຂດວຽກງານຂອງຕົນ ຄືຈະຕ້ອງປະກາດຄວາມຈິງທີ່ໄດ້ຮັບມອບໝາຍນັ້ນໃຫ້ຊາວໂລກໄດ້ຮູ້. ເຫດການໃນຊີວິດຂອງພຣະຄຣິສລວມທັງການສິ້ນພຣະຊົນ ແລະ ການຟື້ນຄືນຊີບຂອງພຣະອົງ, ຄໍາພະຍາກອນທີ່ບົ່ງຊີ້ເຖິງເຫດການເຫຼົ່ານີ້, ຄວາມເລິກລັບຂອງແຜນການແຫ່ງການຊ່ວຍມະນຸດໃຫ້ລອດ ແລະ ອໍານາດຂອງພຣະເຢຊູໃນການໃຫ້ອະໄພບາບ, ທັງໝົດນີ້ ພວກເຂົາໄດ້ເຫັນກັບຕາ ແລະ ຈະຕ້ອງປະກາດໃຫ້ໂລກໄດ້ຮູ້. ພວກສາວົກຕ້ອງປະກາດຂ່າວປະເສີດແຫ່ງສັນຕິສຸກ ແລະ ຄວາມລອດພົ້ນຜ່ານການຖິ້ມໃຈເກົ່າເອົາໃຈໃໝ່ ແລະ ຜ່ານຣິດອໍານາດຂອງພຣະຜູ້ຊ່ວຍໃຫ້ລອດ. {AA 27.1}

// {AA 27.2}

ກ່ອນສະເດັດຂຶ້ນສະຫວັນ ພຣະຄຣິສຊົງມອບໜ້າທີ່ໃຫ້ສາວົກຂອງພຣະອົງ ໂດຍຊົງກ່າວວ່າ ພວກເຂົາເປັນຜູ້ຈັດການພິໄນກຳຂອງພຣະອົງ ເພື່ອນຳສົ່ງມໍລະດົກແຫ່ງຊີວິດນິຣັນໃຫ້ແກ່ມະນຸດສະໂລກ. ພຣະອົງຊົງກ່າວວ່າ ພວກເຈົ້າໄດ້ເຫັນຊີວິດແຫ່ງການເສຍສະຫຼະຂອງເຮົາເພື່ອໂລກນີ້ແລ້ວ. ພວກເຈົ້າໄດ້ເຫັນຄວາມພະຍາຍາມຂອງເຮົາໃນການຊ່ວຍຊົນຊາດອິດສະຣາເອນ. ເຖິງແມ່ນວ່າປະຊາກອນຂອງເຮົາຈະບໍ່ມາຫາເຮົາເພື່ອຮັບເອົາຊີວິດ, ເຖິງວ່າພວກປະໂຣຫິດ ແລະ ພວກຜູ້ນຳໄດ້ທໍາຮ້າຍເຮົາຕາມໃຈມັກ ແລະ ເຖິງວ່າພວກເຂົາໄດ້ປະຕິເສດເຮົາ, ແຕ່ເຮົາຈະໃຫ້ໂອກາດແກ່ພວກເຂົາອີກຄັ້ງໜຶ່ງໃນການຍອມຮັບເຮົາໃນຖານະພຣະບຸດຂອງພຣະເຈົ້າ. ພວກເຈົ້າໄດ້ເຫັນແລ້ວວ່າ ທຸກຄົນທີ່ສາລະພາບຄວາມຜິດບາບ ແລະ ເຂົ້າມາຫາເຮົານັ້ນ ເຮົາໄດ້ຮັບເອົາດ້ວຍຄວາມຍິນດີ. ຜູ້ທີ່ມາຫາເຮົາ ເຮົາຈະບໍ່ໄລ່ໜີຈັກເທື່ອ. ເຮົາມອບຂ່າວແຫ່ງຄວາມເມດຕານີ້ໃຫ້ແກ່ພວກເຈົ້າຜູ້ເປັນສາວົກຂອງເຮົາ. ຈົ່ງນໍາເອົາຂ່າວນີ້ໄປບອກທັງຊາວຢິວ ແລະ ຄົນຕ່າງຊາດ; ບອກຊາວອິດສະຣາເອນກ່ອນ ແລ້ວຈຶ່ງບອກຄົນທຸກຊົນເຜົ່າ, ທຸກພາສາ ແລະ ທຸກຊົນຊາດຕາມຫຼັງ, ໃຫ້ເຕົ້າໂຮມຄົນທັງປວງທີ່ເຊື່ອເຂົ້າມາຢູ່ໃນຄຣິສຕະຈັກດຽວກັນ. {AA 27.2}

// {AA 28.1}

ພຣະມະຫາບັນຊາທີ່ໃຫ້ປະກາດຂ່າວປະເສີດນັ້ນ ແມ່ນທຳມະນູນແຫ່ງອານາຈັກຂອງພຣະຄຣິສ. ພວກສາວົກຈະຕ້ອງອອກໄປປະກາດຢ່າງຈິງຈັງ ແລະ ເຊື້ອເຊີນໃຫ້ທຸກຄົນເຂົ້າມາຮັບພຣະເມດຕາ. ພວກເຂົາບໍ່ຄວນລໍຖ້າໃຫ້ຄົນເຂົ້າມາຫາ ແຕ່ຈະຕ້ອງນໍາເອົາຂ່າວປະເສີດອອກໄປຫາຄົນທັງປວງ. {AA 28.1}

// {AA 28.2}

ພວກສາວົກຈະຕ້ອງປະກາດຂ່າວປະເສີດໃນພຣະນາມຂອງພຣະຄຣິສ. ທຸກຖ້ອຍຄໍາ ແລະ ທຸກການກະທໍາຂອງພວກເຂົາຈະຕ້ອງດຶງດູດຄວາມສົນໃຈຂອງຜູ້ຄົນໃຫ້ມາຫາພຣະອົງ ເພື່ອໃຫ້ຮູ້ວ່າພຣະນາມຂອງພຣະຄຣິສມີຣິດອຳນາດໃນການຊ່ວຍຄົນບາບໃຫ້ສາມາດຮັບຄວາມລອດໄດ້. ພຣະອົງຕ້ອງເປັນສູນກາງແຫ່ງຄວາມເຊື່ອ, ດ້ວຍວ່າ, ພຣະອົງເປັນບໍ່ເກີດແຫ່ງຣິດທານຸພາບ ແລະ ພຣະເມດຕາ. ພວກເຂົາຕ້ອງຮ້ອງຂໍວິງວອນຕໍ່ພຣະບິດາຜ່ານພຣະນາມຂອງພຣະເຢຊູ ແລະ ຈະໄດ້ຮັບຄໍາຕອບ; ຈະຕ້ອງໃຫ້ບັບຕິສະມາໃນພຣະນາມຂອງພຣະບິດດາ, ພຣະບຸດ ແລະ ພຣະວິນຍານ ບໍຣິສຸດ, ແລະ ເອົາພຣະນາມຂອງພຣະຄຣິສເປັນຄຳຂວັນປະຈຳຊີວິດ, ເປັນເອກະລັກ, ເປັນສິ່ງທ້ອນໂຮມພວກເຂົາໃຫ້ເປັນອັນໜຶ່ງອັນດຽວກັນ, ເປັນສິດອໍານາດໃນການປະກາດ ແລະ ເປັນປັດໄຈທີ່ຈະນຳພາພວກເຂົາໃນການປະສົບຜົນສໍາເລັດ. ຈະຕ້ອງບໍ່ມີສິ່ງໃດເຂົ້າມາໃນອານາຈັກຂອງພຣະອົງໂດຍບໍ່ໄດ້ຮັບການປະທັບໄວ້ດ້ວຍພຣະນາມຂອງພຣະອົງ. {AA 28.2}

// {AA 28.3}

ເມື່ອພຣະເຢຊູສັ່ງພວກສາວົກວ່າ ຈົ່ງອອກໄປໃນນາມຊື່ຂອງເຮົາເພື່ອເຕົ້າໂຮມເອົາຜູ້ທີ່ເຊື່ອເຂົ້າມາໃນຄຣິສຕະຈັກ, ພຣະອົງຊົງໃຫ້ພວກເຂົາເຫັນຄວາມສໍາຄັນຂອງຄວາມລຽບງ່າຍ. ຍິ່ງມີການເຮັດເພື່ອສະແດງເອົາໜ້າໜ້ອຍສໍ່າໃດ ການປະກາດກໍຍິ່ງມີພະລັງຫຼາຍຂຶ້ນສໍ່ານັ້ນ. ພວກເຂົາຈະຕ້ອງອອກໄປປະກາດດ້ວຍຄວາມລຽບງ່າຍເໝືອນກັບພຣະຄຣິສ ແລະ ນຳເອົາບົດຮຽນທີ່ພຣະຄຣິສໄດ້ສອນໄວ້ໄປສັ່ງສອນໃນວິທີທີ່ຜູ້ຟັງຈະສາມາດຊຶມຊັບເຂົ້າໄປໃນຈິດໃຈ. {AA 28.3}

// {AA 29.1}

ພຣະເຢຊູບໍ່ໄດ້ບອກວ່າວຽກງານຂອງພວກສາວົກຈະເຮັດໄດ້ງ່າຍ. ພຣະອົງເປີດເຜີຍໃຫ້ເຫັນອຳນາດຊົ່ວຮ້າຍທີ່ລວມຕົວກັນຕໍ່ຕ້ານພວກເຂົາ. ພວກເຂົາຈະຕ້ອງ “ຕໍ່ສູ້ກັບເຫຼົ່າວິນຍານທີ່ມີອໍານາດຊົ່ວຮ້າຍໃນອາກາດສະຖານ ຄືຜູ້ຄອບຄອງ, ບັນດາຜູ້ມີອໍານາດ ແລະ ບັນດາເຫຼົ່າວິນຍານຜີຊົ່ວຮ້າຍທັງຫຼາຍທີ່ຄອບຄອງຢູ່ໃນຍຸກມືດນີ້.” (ເອເຟໂຊ 6:12). ພວກເຂົາຈະບໍ່ຖືກປ່ອຍປະໃຫ້ຕໍ່ສູ້ຢູ່ໂດດດ່ຽວ. ພຣະອົງຊົງສັນຍາວ່າຈະສະຖິດຢູ່ນໍາ ແລະ ບອກພວກເຂົາວ່າ ຖ້າອອກໄປດ້ວຍຄວາມເຊື່ອ ພວກເຂົາຈະຢູ່ພາຍໃຕ້ການປົກປັກຮັກສາຂອງພຣະເຈົ້າຜູ້ຊົງຣິດອຳນາດຍິ່ງໃຫຍ່. ພຣະອົງບອກໃຫ້ພວກສາວົກກ້າຫານ ແລະ ເຂັ້ມແຂງ ເພາະວ່າຈອມພົນແຫ່ງສະຫວັນຜູ້ເກັ່ງກ້າກວ່າທູດສະຫວັນທັງມວນຈະເປັນແມ່ທັບຂອງພວກເຂົາ. ພຣະອົງຊົງຈັດແຈງວຽກງານນັ້ນຢ່າງສົມບູນ ແລະ ພຣະອົງຊົງຮັບເອົາພາລະໃນການເຮັດໃຫ້ວຽກງານດັ່ງກ່າວສໍາເລັດ. ຕາບໃດທີ່ພວກເຂົາເຊື່ອຟັງຖ້ອຍຄໍາຂອງພຣະອົງ ແລະ ເຮັດວຽກໂດຍຕິດພັນໃກ້ຊິດກັບພຣະອົງ ພວກເຂົາຈະບໍ່ວັນລົ້ມເຫຼວ. ພຣະອົງຊົງສັ່ງພວກເຂົາ ຈົ່ງໄປຫາຄົນທຸກຊົນຊາດ ໃຫ້ອອກໄປສຸດຂອບຟ້າແຜ່ນດິນໂລກ ຄືທຸກບ່ອນທີ່ມີຄົນອາໄສຢູ່ ແລະ ຈົ່ງວາງໃຈເຖີດວ່າ ເຮົາຈະຢູ່ກັບເຈົ້າໃນທີ່ນັ້ນ. ຈົ່ງປະກາດດ້ວຍຄວາມເຊື່ອ ແລະ ດ້ວຍຄວາມໝັ້ນໃຈ ເພາະວ່າເຮົາຈະບໍ່ປະຖິ້ມເຈົ້າຈັກເທື່ອ. ເຮົາຈະຢູ່ນໍາເຈົ້າສະເໝີ, ຈະໜຸນຈິດຊູໃຈ ແລະ ນຳທາງເຈົ້າ, ຈະຊຳລະເຈົ້າໃຫ້ບໍຣິສຸດ ແລະ ຊ່ວຍເຈົ້າເຮັດໜ້າທີ່ຂອງເຈົ້າໃຫ້ສໍາເລັດ ເພື່ອນໍາຈິດໃຈຂອງຜູ້ຄົນໄປຫາແຜ່ນດິນສະຫວັນ. {AA 29.1}

// {AA 29.2}

ການເສຍສະຫຼະຂອງພຣະຄຣິສເພື່ອມະນຸດມີຄວາມຄົບຖ້ວນສົມບູນ. ເງື່ອນໄຂແຫ່ງການໄຖ່ບາບ ແລະ ເປົ້າໝາຍຂອງການສະເດັດມາໄດ້ສໍາເລັດແລ້ວ. ພຣະອົງຊົງກອບກູ້ອານາຈັກຈາກເງື້ອມມືຂອງຊາຕານ ເພື່ອຈະໄດ້ຮັບທຸກສິ່ງເປັນມໍລະດົກ. ໃນຂະນະນັ້ນ ພຣະອົງກໍາລັງຈະສະເດັດຂຶ້ນໄປຫາບັນລັງຂອງພຣະເຈົ້າ ເພື່ອຮັບເອົາການຖວາຍກຽດຈາກຊາວສະຫວັນທັງປວງ. ດ້ວຍອໍານາດອັນໄຮ້ຂີດຈໍາກັດ ພຣະອົງຊົງສັ່ງພວກສາວົກຂອງພຣະອົງວ່າ: “ເຫດສະນັ້ນ ຈົ່ງໄປ ແລະ ເຮັດໃຫ້ຄົນທຸກຊາດເປັນລູກສິດ, ໃຫ້ພວກເຂົາຮັບບັບຕິສະມາໃນນາມແຫ່ງພຣະບິດາ ພຣະບຸດ ແລະ ພຣະວິນຍານບໍລິສຸດເຈົ້າ, ສັ່ງສອນພວກເຂົາໃຫ້ເຊື່ອຟັງທຸກສິ່ງທີ່ເຮົາໄດ້ສັ່ງພວກເຈົ້າໄວ້ແລ້ວນັ້ນ. ແລະ ແນ່ນອນ ເຮົາຈະຢູ່ກັບພວກເຈົ້າທັງຫລາຍທຸກໆວັນຈົນສິ້ນຍຸກ”.” (ມັດທາຍ 28:19, 20 LCV). {AA 29.2}

// {AA 30.1}

ກ່ອນຈາກລາພວກສາວົກ ພຣະເຢຊູຊົງບອກເຖິງລັກສະນະຂອງອານາຈັກຂອງພຣະອົງຢ່າງຈະແຈ້ງອີກຄັ້ງໜຶ່ງ ໂດຍຊົງທົບທວນສິ່ງທີ່ພຣະອົງໄດ້ກ່າວມາແລ້ວ. ພຣະອົງແຈ້ງວ່າພຣະອົງບໍ່ມີຄວາມປະສົງຈະສ້າງອານາຈັກຂຶ້ນໃນໂລກນີ້. ພຣະອົງບໍ່ໄດ້ຖືກແຕ່ງຕັ້ງໃຫ້ຄອບຄອງແຜ່ນດິນໂລກໃນຖານະກະສັດທີ່ສືບບັນລັງຂອງດາວິດ. ເມື່ອພວກສາວົກຖາມວ່າ: “‘ອົງພຣະຜູ້ເປັນເຈົ້າ, ພຣະອົງຈະສ້າງອານາຈັກອິດສະຣາເອນຄືນໃໝ່ໃນເວລານີ້ບໍ?’ ພຣະອົງໄດ້ກ່າວກັບພວກເພິ່ນວ່າ, ‘ບໍ່ແມ່ນໜ້າທີ່ຂອງພວກເຈົ້າທີ່ຈະຮູ້ເວລາ ຫຼື ວັນທີ່ພຣະບິດາເຈົ້າໄດ້ກຳນົດໄວ້ດ້ວຍສິດອຳນາດຂອງພຣະອົງແລ້ວ.’” (ກິດຈະການ 1:6, 7 LCV). ພວກເຂົາບໍ່ຈໍາເປັນຕ້ອງຮູ້ເຫັນເຖິງອະນາຄົດຫຼາຍກ່າວທີ່ພຣະອົງໄດ້ໃຫ້ຮູ້ແລ້ວນັ້ນ. ໜ້າທີ່ຂອງພວກເຂົາແມ່ນການປະກາດຂ່າວປະເສີດ. {AA 30.1}

// {AA 30.2}

ພຣະຄຣິສກໍາລັງຈະຈາກພວກສາວົກຂອງພຣະອົງ ແຕ່ພວກເຂົາຈະໄດ້ຮັບການປະທານອໍານາດຣິດເດດອັນໃໝ່. ພຣະເຈົ້າຈະປະທານພຣະວິນຍານບໍຣິສຸດໃຫ້ພວກເຂົາຢ່າງເຕັມບໍຣິບູນ ເພື່ອເປັນການປະທັບຕາສຳລັບວຽກງານທີ່ໄດ້ຮັບມອບໝາຍນັ້ນ. ພຣະເຢຊູຊົງກ່າວວ່າ: “ຝ່າຍເຮົາຈະສົ່ງສິ່ງທີ່ພຣະບິດາເຈົ້າຂອງເຮົາໄດ້ສັນຍາໄວ້ນັ້ນມາເຖິງພວກເຈົ້າ ແຕ່ພວກເຈົ້າຕ້ອງເຝົ້າຄອຍຢູ່ໃນນະຄອນຈົນກວ່າຣິດອໍານາດຈາກເບື້ອງເທິງລົງມາເທິງພວກເຈົ້າ.” (ລູກາ 24:49). “ໂຢຮັນໄດ້ໃຫ້ພວກເຈົ້າຮັບບັບຕິສະມາດ້ວຍນໍ້າ ແຕ່ໃນບໍ່ພໍເທົ່າໃດວັນຕໍ່ໄປນີ້ ພວກເຈົ້າຈະໄດ້ຮັບບັບຕິສະມາດ້ວຍພຣະວິນຍານ ບໍຣິສຸດເຈົ້າ.” “ເຈົ້າທັງຫຼາຍຈະໄດ້ຮັບພຣະຣາຊທານຣິດເດດ ເມື່ອພຣະວິນຍານບໍຣິສຸດເຈົ້າຈະສະເດັດມາເຖິງພວກເຈົ້າ ແລະ ພວກເຈົ້າຈະເປັນພະຍານໃຫ້ແກ່ເຮົາໃນນະຄອນເຢຣູຊາເລັມ ຕະຫຼອດທົ່ວແຂວງຢູດາຍ ກັບແຂວງຊາມາເຣຍ ແລະ ຈົນເຖິງທີ່ສຸດປາຍແຜ່ນດິນໂລກ.” (ກິດຈະການ 1:5, 8). {AA 30.2}

// {AA 31.1}

ພຣະຜູ້ໂຜດໃຫ້ພົ້ນຊົງຮູ້ວ່າ ບໍ່ມີຂໍ້ຄວາມເຫດຜົນໃດສາມາດເຮັດໃຫ້ຈິດໃຈທີ່ແຂງກະດ້າງອ່ອນລົງ ຫຼື ແທງທະລຸຄວາມຫຼົງໄຫຼຝ່າຍໂລກ ແລະ ຄວາມເຫັນແກ່ຕົວ. ພຣະອົງຮູ້ວ່າພວກສາວົກຈໍາເປັນຕ້ອງຮັບເອົາການພຣະຣາຊທານຣິດເດດ; ຮູ້ວ່າການປະກາດຂ່າວປະເສີດຈະໄດ້ຜົນກໍຕໍ່ເມື່ອປະກາດດ້ວຍຈິດໃຈທີ່ສະໜິດຕິດແທກຢ່າງໃກ້ຊິດກັບພຣະອົງຜູ້ເປັນທາງນັ້ນ, ເປັນຄວາມຈິງ ແລະ ເປັນຊີວິດ. ໜ້າທີ່ທີ່ມອບໝາຍໃຫ້ພວກສາວົກນັ້ນຕ້ອງເຮັດຢ່າງມີປະສິດທິພາບ ເພາະວ່າກະແສຕໍ່ຕ້ານຂອງມານຮ້າຍນັ້ນໄຫຼເລິກ ແລະ ໄຫຼແຮງ. ອໍານາດຂອງຄວາມມືດນັ້ນນໍາພາໂດຍຜູ້ປອງຮ້າຍໂຕສະກາດ; ສະນັ້ນ, ພວກສາວົກຂອງພຣະຄຣິສຈະສາມາດຕໍ່ສູ້ຢູ່ຝ່າຍຄວາມຊອບທຳໄດ້ ກໍຕໍ່ເມື່ອມີພຣະວິນຍານບໍຣິສຸດເທົ່ານັ້ນ ຜູ້ທີ່ພຣະເຈົ້າຈະປະທານໃຫ້ເພື່ອຊ່ວຍເຫຼືອພວກເຂົາ. {AA 31.1}

// {AA 31.2}

ພຣະອົງຊົງບອກພວກສາວົກໃຫ້ເລີ່ມຕົ້ນປະກາດຢູ່ນະຄອນເຢຣູຊາເລັມ ເມືອງທີ່ພຣະອົງຊົງເສຍສະຫຼະຢ່າງໃຫຍ່ຫຼວງເພື່ອມວນມະນຸດຊາດ. ໃນເມືອງນັ້ນເອງ ພຣະອົງສະເດັດມາເປັນມະນຸດ, ຊົງດຳເນີນ ແລະ ໂອ້ລົມສົນທະນານໍາຜູ້ຄົນ ແຕ່ມີໜ້ອຍຄົນຮູ້ວ່າສະຫວັນໄດ້ລົງມາຢູ່ໃກ້ໂລກສໍ່າໃດ. ໃນບ່ອນນັ້ນ ພຣະອົງຖືກຕັດສິນລົງໂທດ ແລະ ຖືກຄຶງເທິງໄມ້ກາງແຂນ. ໃນນະຄອນເຢຣູຊາເລັມນີ້ມີຫຼາຍຄົນໄດ້ເຊື່ອໂດຍບໍ່ໄດ້ເປີດເຜີຍວ່າພຣະເຢຊູໄທນາຊາເຣັດເປັນພຣະເມຊີອາ; ແລະ ຍັງມີຫຼາຍຄົນທີ່ຖືກພວກປະໂຣຫິດ ແລະ ພວກຜູ້ນຳຫຼອກລວງ. ພວກສາວົກຕ້ອງປະກາດຂ່າວປະເສີດໃຫ້ຄົນເຫຼົ່ານີ້ຮູ້, ຕ້ອງປະກາດໃຫ້ຄົນທັງຫຼາຍຖິ້ມໃຈເກົ່າເອົາໃຈໃໝ່. ຕ້ອງປະກາດຄວາມຈິງອັນລ້ຳຄ່າຢ່າງຈະແຈ້ງທີ່ວ່າ ມີແຕ່ພຣະຄຣິສເທົ່ານັ້ນທີ່ສາມາດອະໄພຄວາມຜິດບາບໄດ້; ເຊິ່ງພວກສາວົກຈະປະກາດຂ່າວປະເສີດໄດ້ຜົນດີທີ່ສຸດໃນຊ່ວງເວລາທີ່ຄົນທັງນະຄອນຍັງຄົງຕື່ນຕົວຍ້ອນເຫດການທີ່ເກີດຂຶ້ນໃນບໍ່ດົນທີ່ຜ່ານມານີ້ເອງ. {AA 31.2}

// {AA 32.1}

ຕະຫຼອດໄລຍະເວລາການປະກາດຂອງພຣະເຢຊູໃນໂລກນີ້ ພຣະອົງໄດ້ບອກພວກສາວົກສະເໝີວ່າ ພວກເຂົາຈະຕ້ອງຮ່ວມມືເປັນອັນໜຶ່ງອັນດຽວກັນກັບພຣະອົງ ເພື່ອຊ່ວຍກອບກູ້ມະນຸດສະໂລກຈາກການເປັນທາດຂອງຄວາມບາບ. ເມື່ອພຣະອົງສົ່ງອັກຄະສາວົກສິບສອງຄົນອອກໄປ ແລະ ຕໍ່ມາໄດ້ສົ່ງເຈັດສິບຄົນອອກໄປອີກ ເພື່ອປະກາດເລື່ອງຣາຊອານາຈັກຂອງພຣະເຈົ້າ, ພຣະອົງຊົງສອນພວກເຂົາໃຫ້ຮູ້ໜ້າທີ່ໃນການສອນຄົນອື່ນໃນສິ່ງທີ່ພຣະອົງຊົງເປີດເຜີຍໃຫ້ພວກເຂົາຮູ້. ພຣະອົງຊົງຝຶກສອນພວກເຂົາຢູ່ສະເໝີໃຫ້ປະກາດເປັນການສ່ວນຕົວ ເຊິ່ງຈະຂະຫຍາຍກວ້າງອອກເມື່ອມີຜູ້ເຊື່ອເພີ່ມຂຶ້ນ ຈົນໃນທີ່ສຸດການປະກາດນັ້ນຈະໄປເຖິງສຸດປາຍແຜ່ນດິນໂລກ. ບົດຮຽນສຸດທ້າຍທີ່ພຣະອົງຊົງມອບໃຫ້ເຫຼົ່າສາວົກນັ້ນ ແມ່ນໃຫ້ພວກເຂົາຮັບຜິດຊອບການປະກາດຂ່າວປະເສີດເລື່ອງຄວາມພົ້ນໃຫ້ມະນຸດສະໂລກໄດ້ຮູ້. {AA 32.1}

// {AA 32.2}

ເມື່ອເວລາທີ່ຈະສະເດັດຂຶ້ນສະຫວັນມາເຖິງ ພຣະເຢຊູຊົງນຳພາສາວົກຂອງພຣະອົງອອກໄປຈົນຮອດເມືອງເບັດທານີ. ພຣະອົງຊົງຢຸດພັກ ແລະ ເຂົາທັງຫຼາຍກໍມາອ້ອມພຣະອົງ. ພຣະອົງຊົງຍົກແຂນຂຶ້ນເພື່ອອວຍພອນ ເປັນສັນຍານວ່າຈະຊົງປົກປັກຮັກສາພວກເຂົາ, ແລ້ວກໍລອຍຂຶ້ນໄປຈາກໄປຢ່າງຊ້າໆ. ພຣະຄໍາພີບັນລະຍາຍວ່າ: “ຂະນະທີ່ຊົງອວຍພອນຢູ່ນັ້ນ ພຣະອົງກໍຈາກພວກເພິ່ນໄປ ແລະ ຖືກຮັບຂຶ້ນສູ່ສະຫວັນ.” (ລູກາ 24:51). {AA 32.2}

// {AA 32.3}

ໃນຂະນະທີ່ພວກສາວົກກໍາລັງແຫງນໜ້າເບິ່ງພຣະອົງຢູ່ນັ້ນ ພຣະອົງຖືກຮັບຂຶ້ນໄປສູ່ສະຫວັນທ່າມກາງໝູ່ທູດສະຫວັນທີ່ສົມຊື່ນຍິນດີ. ທູດສະຫວັນເຫຼົ່ານັ້ນພາກັນຮັບສະເດັດ ແລະ ພາພຣະອົງຂຶ້ນໄປ ພ້ອມທັງຂັບຮ້ອງເພງໄຊສັນລະເສີນວ່າ: “ຈົ່ງຮ້ອງເພງຖວາຍແດ່ພຣະເຈົ້າເຖີດ ບັນດາອານາຈັກແຫ່ງໂລກເອີຍ ຈົ່ງຮ້ອງເພງຖວາຍຄໍາຍ້ອງຍໍສັນລະເສີນແກ່ພຣະເຈົ້າຢາເວເຖີດ ຜູ້ໃຊ້ທ້ອງຟ້າເປັນພາຫະນະ ຄືຜູ້ໃຊ້ທ້ອງຟ້າແຕ່ດຶກດໍາບັນ. ຈົ່ງຟັງຜູ້ທີ່ເປັ່ງສຽງຮ້ອງດ້ວຍຣິດອໍານາດ. ຈົ່ງປະກາດເຖິງຣິດທານຸພາບຂອງພຣະເຈົ້າ ພຣະສະຫງ່າຣາສີທີ່ປົກຄຸມເໜືອອິດສະຣາເອນ ແລະ ຄວາມຍິ່ງໃຫຍ່ຂອງພຣະອົງຢູ່ເໜືອທ້ອງຟ້າ.” (ເພງສັນລະເສີນ 68:32–34). {AA 32.3}

// {AA 33.1}

ພວກສາວົກຍັງຈ້ອງເບິ່ງທ້ອງຟ້າດ້ວຍໃຈຈົດຈໍ່ຢູ່ ແລະ “ໃນທັນໃດກໍມີສອງຄົນນຸ່ງເຄື່ອງຂາວເປັນປະກາຍຢູ່ໃກ້ໆພວກເພິ່ນ ແລະ ກ່າວວ່າ, ‘ຊາວຄາລີເລເອີຍ ເປັນຫຍັງພວກເຈົ້າຈຶ່ງຢືນເບິ່ງທ້ອງຟ້າ? ພຣະເຢຊູເຈົ້າອົງນີ້ທີ່ຖືກຮັບໄປຈາກພວກເຈົ້າຂຶ້ນສູ່ສະຫວັນແລ້ວ ພຣະອົງຈະມາປາກົດຢ່າງທີ່ພວກເຈົ້າໄດ້ເຫັນພຣະອົງຂຶ້ນສູ່ສະຫວັນນີ້ແຫຼະ.’” (ກິດຈະການ 1:10, 11). {AA 33.1}

// {AA 33.2}

ພຣະສັນຍາວ່າພຣະອົງຈະສະເດັດກັບມາຄັ້ງທີສອງນີ້ຕ້ອງຮັກສາໄວ້ໃຫ້ສົດໃໝ່ໃນຈິດໃຈຂອງພວກສາວົກຢູ່ສະເໝີ. ພຣະເຢຊູອົງດຽວກັນທີ່ພວກເຂົາເຫັນຂຶ້ນໄປສະຫວັນນີ້ຈະສະເດັດກັບມາອີກ ເພື່ອຮັບເອົາຄົນໃນໂລກທີ່ອຸທິດຕົນຮັບໃຊ້ພຣະອົງໃຫ້ໄປຢູ່ກັບພຣະອົງ. ສຽງດຽວກັນທີ່ກ່າວວ່າ “ເຮົາຢູ່ກັບເຈົ້າທັງຫຼາຍທຸກໆວັນຈົນສິ້ນໂລກນີ້” ຈະກ່າວຕ້ອນຮັບພວກເຂົາເຂົ້າສູ່ແຜ່ນດິນສະຫວັນ. {AA 33.2}

// {AA 33:3}

ຕາມທໍານຽມການບົວລະບັດຮັບໃຊ້ໃນພຣະວິຫານ ມະຫາປະໂຣຫິດຈະແກ້ຊຸດປະໂຣຫິດນັ້ນອອກ ແລະ ນຸ່ງຊຸດຂາວຄືກັບປະໂຣຫິດທົ່ວໄປ; ເຊັ່ນດຽວກັນ ພຣະເຢຊູໄດ້ຖອດຊຸດກະສັດຂອງຕົນອອກ ແລະ ຊົງບັງເກີດເປັນມະນຸດເພື່ອຖວາຍພຣະອົງເອງເປັນເຄື່ອງບູຊາ ຄືພຣະອົງຊົງເປັນທັງປະໂຣຫິດ ແລະ ຊົງເປັນເຄື່ອງບູຊາໄຖ່ບາບ. ຫຼັງຈາກປະຕິບັດໜ້າທີ່ໃນຫ້ອງບໍຣິສຸດທີ່ສຸດແລ້ວ ມະຫາປະໂຣຫິດຈະໃສ່ຊຸດປະຈໍາຕໍາແໜ່ງ ແລະ ຈະອອກມາຫາຝູງຊົນທີ່ເຝົ້າລໍຄອຍຢູ່; ແບບດຽວກັນນີ້ເອງ, ພຣະເຢຊູຈະສະເດັດກັບມາຄັ້ງທີສອງ ນຸ່ງເຄື່ອງສີຂາວບໍຣິສຸດຜຸດຜ່ອງ “ຈົນບໍ່ມີຜູ້ໃດໃນໂລກນີ້ຊັກໃຫ້ຂາວເຊັ່ນນີ້ໄດ້.” (ມາຣະໂກ 9:3). ພຣະອົງຈະສະເດັດມາດ້ວຍສະຫງ່າຣາສີຂອງພຣະອົງເອງ ແລະ ສະຫງ່າຣາສີຂອງພຣະບິດາ ແລະ ທູດສະຫວັນທັງປວງຈະນໍາຂະບວນສະເດັດ. {AA 33:3}

// {AA 34.1}

ແລ້ວພຣະສັນຍາຂອງພຣະອົງທີ່ຊົງກ່າວແກ່ພວກສາວົກຂອງພຣະອົງຈະສຳເລັດເສັດສິ້ນຕາມທີ່ຊົງກ່າວໄວ້ວ່າ: “ເມື່ອເຮົາໄປຈັດຕຽມບ່ອນໄວ້ສໍາລັບພວກເຈົ້າແລ້ວ ເຮົາຈະກັບຄືນມາຮັບເອົາພວກເຈົ້າໄປຢູ່ກັບເຮົາ ເພື່ອວ່າເຮົາຢູ່ທີ່ໃດ ພວກເຈົ້າກໍຈະຢູ່ທີ່ນັ້ນເໝືອນກັນ.” (ໂຢຮັນ 14:3). ສໍາລັບຜູ້ທີ່ຮັບເອົາພຣະອົງ ແລະ ລໍຄອຍການສະເດັດກັບມາຂອງພຣະອົງ ພຣະອົງຈະມອບມົງກຸດແຫ່ງສະຫງ່າຣາສີ, ກຽດຕິຍົດ ແລະ ຊີວິດນິຣັນໃຫ້. ຜູ້ຊອບທໍາທີ່ຕາຍແລ້ວຈະຟື້ນຂຶ້ນຈາກຂຸມຝັງສົບ ແລະ ຜູ້ຊອບທຳທີ່ຍັງມີຊີວິດຢູ່ຈະເຕົ້າໂຮມກັນໃນສະຖານຟ້າອາກາດເພື່ອພົບອົງພຣະຜູ້ເປັນເຈົ້າ. ພວກເຂົາຈະໄດ້ຍິນສຽງຂອງພຣະເຢຊູ ເຊິ່ງມ່ວນອອນຊອນກວ່າສຽງດົນຕີໃດໆໃນໂລກກ່າວວ່າ ການຕໍ່ສູ້ຂອງພວກເຈົ້າຈົບສິ້ນແລ້ວ. “ມາເຖີດພວກເຈົ້າຜູ້ທີ່ໄດ້ຮັບພຣະພອນຈາກພຣະບິດາຂອງເຮົາ ຈົ່ງມາຮັບເອົາຣາຊອານາຈັກເຊິ່ງໄດ້ຖືກຈັດຕຽມໄວ້ສໍາລັບພວກເຈົ້າ ຕັ້ງແຕ່ເດີມສ້າງໂລກ.” (ມັດທາຍ 25:34). {AA 34.1}

// {AA 34.2}

ສົມຄວນແລ້ວທີ່ພວກສາວົກຈະຊົມຊື່ນຍິນດີໃນຄວາມຫວັງແຫ່ງການສະເດັດມາຄັ້ງທີສອງຂອງອົງພຣະຜູ້ເປັນເຈົ້າ. {AA 34.2}
