= 4 

== ວັນເພັນເຕຄໍສະເຕ

==== ອີງຕາມ ກິດຈະການ 2:1–39.


// {AA 35.1}

ໃນຂະນະທີ່ພວກສາວົກເດີນທາງກັບມາຈາກພູເຂົາໝາກກອກເທດ ເຂົ້ານະຄອນເຢຣູຊາເລັມ ຄົນທັງຫຼາຍຈ້ອງຕາເບິ່ງດ້ວຍຄາດວ່າຈະເຫັນຄວາມໂສກເສົ້າ, ຄວາມສັບສົນ  ແລະ  ຄວາມຄວາມຮູ້ສຶກພ່າຍແພ້ຢູ່ເທິງໃບໜ້າຂອງພວກເຂົາ ແຕ່ຄົນເຫຼົ່ານັ້ນພັດເຫັນຮ່ອງຮອຍແຫ່ງໄຊຊະນະ  ແລະ  ຄວາມເບີກບານ. ພວກສາວົກບໍ່ໄດ້ອາໄລອາວອນຍ້ອນຄວາມຜິດຫວັງ ເພາະພວກເຂົາໄດ້ເຫັນພຣະຜູ້ໄຖ່ທີ່ຊົງເປັນຂຶ້ນມາຈາກຄວາມຕາຍ  ແລະ  ພຣະສັນຍາຂອງພຣະອົງກໍຍັງດັງກ້ອງກັງວານຢູ່ໃນຫູຂອງພວກເຂົາຕະຫຼອດເວລາ. {AA 35.1}

// {AA 35.2}

ພວກສາວົກຟັງຄຳສັ່ງຂອງພຣະເຢຊູ ຈຶ່ງພາກັນຄອຍຖ້າຢູ່ໃນນະຄອນເຢຣູຊາເລມ ເພື່ອລໍຮັບເອົາການຖອກເທພຣະວິນຍານບໍຣິສຸດຕາມພຣະສັນຍາຂອງພຣະບິດາ. ໃນຂະນະທີ່ພວກເຂົາລໍຖ້າຢູ່ນັ້ນ ກໍບໍ່ໄດ້ຢູ່ລ້າໆ. ພຣະຄຳພີກ່າວວ່າ: “ພວກເພິ່ນໄດ້ຢູ່ໃນບໍລິເວນພຣະວິຫານທຸກວັນ ເພື່ອສັນລະເສີນ  ແລະ  ໂມທະນາຂອບພຣະຄຸນພຣະເຈົ້າ.” (ລູກາ 24:53). ພວກເຂົາຍັງໄດ້ຮວມຕົວກັນເພື່ອອະທິຖານຮ້ອງຂໍຕໍ່ພຣະບິດາໃນພຣະນາມຂອງພຣະເຢຊູ, ເພາະຮູ້ວ່າພວກຕົນມີຕົວແທນໃນສະຫວັນທີ່ກຳລັງອ້ອນວອນຕໍ່ບັນລັງຂອງພຣະເຈົ້າເພື່ອພວກເຂົາ; ເຫຼົ່າສາວົກຈຶ່ງພາກັນກົ້ມກາບອະທິຖານຢ່າງຈິງຈັງ ໂດຍທວງພຣະສັນຍາທີ່ວ່າ: “ຖ້າພວກເຈົ້າຂໍສິ່ງໃດຈາກພຣະບິດາໃນນາມຂອງເຮົາ ພຣະອົງກໍຈະໂຜດສິ່ງນັ້ນໃຫ້ແກ່ພວກເຈົ້າ. ຈົນເຖິງບັດນີ້ ພວກເຈົ້າບໍ່ໄດ້ຂໍສິ່ງໃດໃນນາມຂອງເຮົາ, ຈົ່ງຂໍແລ້ວພວກເຈົ້າຈະໄດ້ຮັບ ເພື່ອຄວາມຍິນດີຂອງພວກເຈົ້າຈະຄົບບໍຣິບູນ.” (ໂຢຮັນ 16:23, 24). ຄວາມເຊື່ອຂອງພວກສາວົກເພີ່ມຂຶ້ນຢ່າງຕໍ່ເນື່ອງ ສະເໝືອນໜຶ່ງວ່າຈະຍື່ນມືຂຶ້ນໄປຫາພຣະເຈົ້າໃຫ້ສູງແລ້ວສູງອີກ ທັງຮ້ອງທູນວ່າ: “ພຣະເຢຊູຄຣິສເຈົ້າແມ່ນຜູ້ທີ່ໄດ້ຕາຍ  ແລະ  ຍິ່ງກວ່ານັ້ນອີກ ພຣະອົງໄດ້ເປັນຄືນມາຈາກຕາຍແລ້ວ  ແລະ  ນັ່ງຢູ່ກໍ້າຂວາພຣະຫັດຂອງພຣະເຈົ້າ, ພຣະອົງນັ້ນແຫຼະ ອະທິຖານວິງວອນຂໍເພື່ອພວກເຮົາ.” (ໂຣມ 8:34). {AA 35.2}

// {AA 36.1}

ໃນຂະນະທີ່ພວກສາວົກກຳລັງລໍຄອຍໃຫ້ພຣະສັນຍາສຳເລັດຢູ່ນັ້ນ ພວກເຂົາໄດ້ຖ່ອມໃຈລົງດ້ວຍການຖິ້ມໃຈເກົ່າເອົາໃຈໃໝ່ຢ່າງແທ້ຈິງ  ແລະ  ສາລະພາບຄວາມຜິດບາບທີ່ຂາດຄວາມເຊື່ອ. ເມື່ອທົບທວນຖ້ອຍຄຳຂອງພຣະຄຣິສກ່ອນການສິ້ນພຣະຊົນ ກໍມີຄວາມເຂົ້າໃຈລະອຽດຂຶ້ນກວ່າເກົ່າ. ຫຼັກຄວາມຈິງທີ່ໄດ້ຫຼົງລືມໄປນັ້ນກໍກັບເຂົ້າມາໃນຄວາມຄິດອີກຄັ້ງ ພວກເຂົາຈຶ່ງບອກເລົ່າຄວາມຈິງເຫຼົ່ານັ້ນສູ່ກັນຟັງ. ເຫຼົ່າສາວົກຕຳໜິຕົນເອງຍ້ອນບໍ່ເຂົ້າໃຈວ່າພຣະເຢຊູເປັນພຣະຜູ້ຊ່ວຍໃຫ້ລອດ. ພາບເຫດການຕ່າງໆໃນຊີວິດອັນອັດສະຈັນຂອງພຣະອົງໄດ້ສາຍຜ່ານຄວາມຊົງຈຳຂອງພວກເຂົາ. ພໍຕຶກຕອງເຖິງຊີວິດອັນບໍຣິສຸດຂອງພຣະອົງແລ້ວ ພວກເຂົາກໍຮູ້ສຶກວ່າ ບໍ່ມີສິ່ງໃດໜັກໜາສາຫັດເກີນໄປ ບໍ່ມີການເສຍສະຫຼະໃດໃຫຍ່ຫຼວງເກີນໄປ ຂໍພຽງແຕ່ໃຫ້ຊີວິດຂອງພວກເຂົາໄດ້ເປັນພະຍານເຖິງລັກສະນະອັນປະເສີດງົດງາມຂອງພຣະອົງ. ໂອ! ຖ້າພຽງແຕ່ໄດ້((ຢ້ອນເວລາ)))ກັບຫຼັງໄປໄດ້ສາມປີ ພວກເຂົາຈະບໍ່ເຮັດຄືເກົ່າ! ຖ້າໄດ້ເຫັນພຣະເຢຊູອີກຄັ້ງ ພວກເຂົາຈະພະຍາຍາມຢ່າງຈິງໃຈເພື່ອສະແດງໃຫ້ພຣະອົງເຫັນວ່າ ພວກເຂົາຮັກພຣະອົງຫຼາຍເທົ່າໃດ  ແລະ  ຮູ້ສຶກໂສກເສົ້າພຽງໃດທີ່ໄດ້ເຮັດໃຫ້ພຣະອົງເສຍພຣະໄທຍ້ອນຄຳເວົ້າ ຫຼື ການກະທຳທີ່ສະແດງເຖິງຄວາມບໍ່ເຊື່ອ! ຢ່າງໃດກໍຕາມ, ພວກສາວົກຮູ້ສຶກອຸ່ນໃຈເພາະຮູ້ວ່າພວກຕົນໄດ້ຮັບການອະໄພບາບ ຈຶ່ງຕັ້ງໃຈວ່າຈະແກ້ຕົວຢ່າງສຸດເຕັມຄວາມສາມາດ ໂດຍການອອກໄປປະກາດເລື່ອງລາວຂອງພຣະອົງຢ່າງອາດຫານໃຫ້ຊາວໂລກໄດ້ຮູ້. {AA 36.1}

// {AA 37.1}

ພວກສາວົກໄດ້ອະທິຖານຢ່າງຮ້ອນຮົນຈິງຈັງເພື່ອໃຫ້ມີຄວາມພ້ອມໃນການພົບປະຜູ້ຄົນ  ແລະ  ກ່າວຖ້ອຍຄຳທີ່ຈະພາຄົນບາບມາຫາພຣະຄຣິສ. ເຂົາທັງຫຼາຍໄດ້ລືມຄວາມຂັດແຍ້ງຕ່າງໆ  ແລະ  ຄວາມຢາກເປັນໃຫຍ່ທັງໝົດ ແລ້ວມາເຕົ້າໂຮມກັນເພື່ອສາມັກຄີທຳ. ພວກເຂົາໄດ້ເຂົ້າໃກ້ຊິດພຣະເຈົ້າຫຼາຍຂຶ້ນຫຼາຍຂຶ້ນຢ່າງຕໍ່ເນື່ອງ  ແລະ  ຮູ້ສຶກວ່າເປັນສິດທິພິເສດທີ່ໄດ້ຮັບອະນຸຍາດທີ່ຈະສະໜິດຕິດແທດກັບພຣະຄຣິສເຊັ່ນນັ້ນ. ຄວາມເສຍໃຈຖ້ວມຫົວໃຈຂອງພວກເຂົາເມື່ອສຳນຶກວ່າ ຕົນໄດ້ເຮັດໃຫ້ພຣະເຢຊູເສຍພຣະໄທຫຼາຍຄັ້ງຍ້ອນເຂົ້າໃຈຊ້າ, ບໍ່ສາມາດເຂົ້າໃຈຄຳສັ່ງສອນຂອງພຣະອົງທີ່ເປັນປະໂຫຍດແກ່ພວກເຂົາເອງ. {AA 37.1}

// {AA 37.2}

ໃນໄລຍະການກຽມຕົວນີ້ ແມ່ນເວລາສຳຫຼວດຈິດໃຈໃຫ້ຖີ່ຖ້ວນ. ພວກສາວົກຮູ້ສຶກເຖິງຄວາມບົກຜ່ອງດ້ານຈິດວິນຍານ ຈຶ່ງວິ່ງວອນຂໍການຊົງເຈີມຈາກພຣະເຈົ້າ ເພື່ອໃຫ້ພ້ອມສຳລັບວຽກງານໃນການນຳຄົນອື່ນມາຫາພຣະອົງ. ພວກເຂົາບໍ່ໄດ້ຂໍພຣະພອນສຳລັບຕົນເອງເທົ່ານັ້ນ ເພາະມີພາລະໃຈທີ່ຈະນຳຄວາມລອດພົ້ນໄປສູ່ຄົນອື່ນ. ພວກສາວົກຮູ້ວ່າຈະຕ້ອງປະກາດຂ່າວປະເສີດໄປທົ່ວໂລກ ຈຶ່ງທວງຣິດອຳນາດທີ່ພຣະຄຣິສຊົງສັນຍາໄວ້. {AA 37.2}

// {AA 37.3}

ໃນສະໄໝຂອງພວກບັນພະຊົນ ພະລັງໂນ້ມນ້າວຂອງພຣະວິນຍານບໍຣິສຸດປາກົດໃຫ້ເຫັນຢ່າງຈະແຈ້ງ ແຕ່ຍັງບໍ່ເຕັມຂະໜາດ. ບັດນີ້, ພວກສາວົກໄດ້ປະຕິບັດຕາມຖ້ອຍຄຳຂອງພຣະຄຣິສ ໂດຍຮ້ອງຂໍພຣະວິນຍານບໍຣິສຸດ  ແລະ  ພຣະຄຣິສກໍຊົງທູນຂໍໃນສະຫວັນເພື່ອພວກເຂົາເຊັ່ນກັນ ເພື່ອຈະປະທານພຣະວິນຍານໃຫ້ແກ່ຄົນຂອງພຣະອົງ. {AA 37.3}

// {AA 37.4}

“ເມື່ອເຖິງວັນເພັນເຕຄໍສະເຕ ບັນດາພີ່ນ້ອງຜູ້ທີ່ເຊື່ອທັງໝົດໃນທີ່ນັ້ນກໍມາເຕົ້າໂຮມກັນຢູ່ບ່ອນດຽວ. ໃນທັນໃດນັ້ນ ກໍເກີດມີສຽງໜຶ່ງດັງມາຈາກຟ້າເໝືອນສຽງລົມພະຍຸແຮງກ້າ ດັງກ້ອງສະໜັ່ນທົ່ວເຮືອນທີ່ພວກເພິ່ນຢູ່ນັ້ນ.” (ກິດຈະການ 2:1, 2). {AA 37.4}

// {AA 38.1}

ພຣະວິນຍານບໍຣິສຸດໄດ້ສະເດັດລົງມາເຖິງພວກສາວົກທີ່ກຳລັງເຝົ້າລໍ  ແລະ  ອະທິຖານຢູ່ ຈົນພວກເຂົາທຸກຄົນເຕັມລົ້ນດ້ວຍພຣະວິນຍານ. ພຣະເຈົ້າຜູ້ຊົງຣິດທານຸພາບສູງສຸດຊົງສຳແດງຄວາມຍິ່ງໃຫຍ່ຂອງພຣະອົງໃຫ້ແກ່ຄຣິສຕະຈັກ ເໝືອນກັບວ່າພຣະອົງລໍຖ້າເປັນເວລາຫຼາຍຍຸກຫຼາຍສະໄໝເພື່ອສຳແດງຣິດອຳນາດຂອງພຣະອົງ; ບັດນີ້, ທົ່ວສະຫວັນພາກັນຊົມຊື່ນຍິນດີ ເພາະສາມາດຖອກເທພຣະຄຸນຂອງພຣະວິນຍານໃຫ້ແກ່ຄຣິສຕະຈັກໄດ້ຢ່າງລົ້ນເຫຼືອ. ດ້ວຍການຊົງນຳຂອງພຣະວິນຍານນັ້ນ ພວກສາວົກໄດ້ສຳນຶກຜິດ  ແລະ  ສາລະພາບຄວາມຜິດບາບພ້ອມດ້ວຍການຮ້ອງເພງສັນລະເສີນ ເພາະໄດ້ຮັບການອະໄພບາບ. ມີການກ່າວຄຳຂອບຄຸນ  ແລະ  ຄຳພະຍາກອນ. ທົ່ວສະຫວັນກົ້ມເບິ່ງ  ແລະ  ຊື່ນຊົມຄວາມຮັກອັນລ້ຳເລີດທີ່ບໍ່ມີສິ່ງໃດປຽບປານ ຄືຄວາມຮັກທີ່ປ່ຽມລົ້ນດ້ວຍປັນຍາ ອັນເປັນຄວາມຮັກທີ່ເໜືອພັນລະນາ. ດ້ວຍຄວາມອັດສະຈັນໃຈ ພວກອັກຄະສາວົກຈຶ່ງຮ້ອງອຸທານອອກມາວ່າ “ນີ້ແມ່ນຄວາມຮັກ!” ຫຼັງຈາກພວກເຂົາໄດ້ຮັບເອົາຂອງປະທານນັ້ນໄດ້ເກີດຫຍັງຂຶ້ນ? ພຣະແສງດາບແຫ່ງພຣະວິນຍານ ຄືດາບທີ່ຫາກໍເຄືອບດ້ວຍອຳນາດ  ແລະ  ພະລັງແຫ່ງສະຫວັນ ໄດ້ຟາດຟັນ  ແລະ  ແທງທະລຸຄວາມບໍ່ເຊື່ອຂອງປະຊາຊົນ ຈົນມີຄົນຈຳນວນນັບພັນໄດ້ຮັບເຊື່ອພາຍໃນມື້ດຽວ. {AA 38.1}

// {AA 38.2}

ພຣະເຢຊູຊົງກ່າວວ່າ: “ເຖິງຢ່າງໃດກໍຕາມ, ເຮົາບອກພວກເຈົ້າຕາມຄວາມຈິງວ່າ, ການທີ່ເຮົາຈາກໄປນັ້ນກໍເປັນປະໂຫຍດແກ່ພວກເຈົ້າ ເພາະຖ້າເຮົາບໍ່ຈາກໄປ ອົງພຣະຜູ້ຊ່ວຍກໍຈະບໍ່ມາຫາພວກເຈົ້າ, ແຕ່ຖ້າເຮົາຈາກໄປແລ້ວ ເຮົາຈະໃຊ້ພຣະອົງມາຫາພວກເຈົ້າ.” “ແຕ່ເມື່ອພຣະອົງນັ້ນ ຄືພຣະວິນຍານແຫ່ງຄວາມຈິງຈະສະເດັດລົງມາ ແລ້ວພຣະອົງຈະນຳພວກເຈົ້າທັງຫຼາຍໄປສູ່ຄວາມຈິງທັງໝົດ ເພາະພຣະອົງຈະບໍ່ກ່າວແຕ່ລຳພັງຂອງພຣະອົງເອງ ແຕ່ພຣະອົງໄດ້ຍິນສິ່ງໃດກໍຈະກ່າວສິ່ງນັ້ນ  ແລະ  ຈະປະກາດໃຫ້ເຈົ້າທັງຫຼາຍຮູ້ເຖິງສິ່ງເຫຼົ່ານັ້ນທີ່ຈະເກີດຂຶ້ນ.” (ໂຢຮັນ 16:7, 13). {AA 38.2}

// {AA 38.3}

ການສະເດັດຂຶ້ນສະຫວັນຂອງພຣະຄຣິສເປັນສັນຍານບົ່ງບອກວ່າພວກສາວົກຂອງພຣະອົງຈະໄດ້ຮັບພຣະພອນທີ່ຊົງສັນຍາໄວ້. ພວກເຂົາຕ້ອງຄອຍຖ້າຮັບເອົາພຣະພອນນັ້ນກ່ອນເຂົ້າສູ່ພາລະກິດການຮັບໃຊ້. ເມື່ອພຣະເຢຊູຜ່ານເຂົ້າປະຕູສະຫວັນ ພຣະອົງໄດ້ຮັບບັນລັງທ່າມກາງຄວາມຊື່ນຊົມຍິນດີຂອງເຫຼົ່າທູດສະຫວັນ. ທັນທີເມື່ອພິທີມອບບັນລັງນັ້ນສຳເລັດເສັດສິ້ນ ພຣະວິນຍານບໍຣິສຸດກໍສະເດັດລົງມາສວມທັບພວກອັກຄະສາວົກຢ່າງເຫຼືອຫຼາຍ  ແລະ  ພຣະຄຣິສກໍໄດ້ຮັບສະຫງ່າຣາສີຢ່າງແທ້ຈິງ ຄືສະຫງ່າຣາສີອັນດຽວກັນທີ່ພຣະອົງຊົງມີຮ່ວມກັບພຣະບິດາສືບມາແຕ່ນິຣັນການ. ການສະເດັດມາຂອງພຣະວິນຍານບໍຣິສຸດໃນວັນເພັນເຕຄໍສະເຕນັ້ນເປັນສັນຍານໃຫ້ຮູ້ວ່າ ການເຂົ້າຮັບຕຳແໜ່ງຂອງພຣະຄຣິສໄດ້ສຳເລັດແລ້ວ. ພຣະອົງໄດ້ສົ່ງພຣະວິນຍານບໍຣິສຸດລົງມາຕາມທີ່ພຣະອົງຊົງສັນຍາໄວ້ ເຊິ່ງເປັນສັນຍານໃຫ້ເຫັນວ່າ ພຣະອົງໄດ້ຮັບອຳນາດທັງໝົດໃນສະຫວັນ  ແລະ  ໂລກໃນຖານະມະຫາປະໂຣຫິດ  ແລະ  ກະສັດ, ທັງເປັນສັນຍະລັກວ່າ ພຣະອົງເປັນຜູ້ໄດ້ຮັບການແຕ່ງຕັ້ງຢູ່ເໜືອຄົນຂອງພຣະອົງ. {AA 38.3}

// {AA 39.1}

“ມີລີ້ນເປັນຮູບເໝືອນແປວໄຟໄດ້ປາກົດໃຫ້ພວກເພິ່ນເຫັນ  ແລະ  ລີ້ນນັ້ນໄດ້ແຕກກະຈາຍອອກໄປຢູ່ເທິງພວກເພິ່ນທຸກຄົນ ຜູ້ລະລີ້ນ. ທຸກຄົນໃນທີ່ນັ້ນຈຶ່ງເຕັມໄປດ້ວຍພຣະວິນຍານບໍຣິສຸດເຈົ້າ  ແລະ  ເລີ່ມປາກພາສາຕ່າງໆຕາມທີ່ພຣະວິນຍານຊົງໂຜດໃຫ້ພວກເພິ່ນເວົ້າ.” (ກິດຈະການ 2:3, 4). ພຣະວິນຍານບໍຣິສຸດໃນຮູບລັກສະນະແປວໄຟໄດ້ລອຍຢູ່ເທິງພວກເຂົາ. ລີ້ນໄຟນັ້ນເປັນສັນຍະລັກສະແດງເຖິງຂອງປະທານທີ່ພຣະເຈົ້າປະທານໃຫ້ພວກສາວົກ ເຮັດໃຫ້ພວກເຂົາສາມາດເວົ້າພາສາຕ່າງໆທີ່ບໍ່ເຄີຍຮູ້ມາກ່ອນໄດ້. ໄຟນັ້ນສະແດງເຖິງຄວາມຮ້ອນຮົນໃນການຮັບໃຊ້  ແລະ  ຣິດອຳນາດທີ່ຈະສະຖິດຢູ່ນຳພາລະກິດຂອງພວກເຂົາ. {AA 39.1}

// {AA 39.2}

“ໃນຂະນະນັ້ນ ນະຄອນເຢຣູຊາເລັມມີຊາວຢິວຈາກທຸກໆປະເທດໃນໂລກມາພັກອາໄສຢູ່  ແລະ  ຊາວຢິວເຫຼົ່ານີ້ເປັນຄົນຢຳເກງພຣະເຈົ້າ.” (ກິດຈະການ 2:5). ທີ່ຜ່ານມາ, ພຣະເຈົ້າໄດ້ເຮັດໃຫ້ຊາວຢິວຕ້ອງກະຈັດກະຈາຍໄປເກືອບທົ່ວໂລກ ພວກເຂົາຈຶ່ງຮຽນຮູ້ພາສາຕ່າງໆ. ມີຄົນຢິວຈຳນວນຫຼາຍຈາກຕ່າງປະເທດໄດ້ເດີນທາງມາຍັງນະຄອນເຢຣູຊາເລັມ ເພື່ອສະຫຼອງເທດສະການຕາມຄວາມເຊື່ອຖືຂອງຊາວຢິວ ເຊິ່ງໃນເວລານັ້ນມີຄົນຈາກທຸກພາສາ. ການທີ່ມີພາສາຫຼາກຫຼາຍເປັນອຸປະສັກຂັດຂວາງການປະກາດຂ່າວປະເສີດ; ພຣະເຈົ້າຈຶ່ງເຮັດການອັດສະຈັນເພື່ອໃຫ້ການປະກາດຂອງພວກອັກຄະສາວົກມີປະສິດທິພາບ. ພຣະວິນຍານບໍຣິສຸດໄດ້ຊ່ວຍເຫຼືອພວກເຂົາ ເຊິ່ງຖ້າຕ້ອງເພິ່ງກຳລັງຂອງຕົນເອງແລ້ວ ໝົດຊີວິດກໍຄົງເຮັດບໍ່ໄດ້. ບັດນີ້, ພວກອັກຄະສາວົກປະກາດຂ່າວປະເສີດໄດ້ຢ່າງກວ້າງຂວາງ ໂດຍສາມາດໃຊ້ພາສາຕ່າງໆຂອງຄົນທີ່ເປັນເປົ້າໝາຍຂອງການປະກາດໄດ້ຢ່າງຖືກຕ້ອງ. ການອັດສະຈັນນີ້ເປັນຫຼັກຖານແໜ້ນໜາເຊິ່ງສະແດງໃຫ້ຮູ້ວ່າ ການປະກາດຂອງພວກເຂົາມາຈາກສະຫວັນ. ນັບແຕ່ນັ້ນເປັນຕົ້ນມາ ພາສາຂອງພວກສາວົກລ້ວນແຕ່ບໍຣິສຸດ, ຖືກຕ້ອງ  ແລະ  ເຂົ້າໃຈງ່າຍ ບໍ່ວ່າຈະເປັນພາສາເຄົ້າກຳເນີດ ຫຼື ພາສາຕ່າງປະເທດກໍຕາມ. {AA 39.2}

// {AA 40.1}

“ເມື່ອພວກເຂົາໄດ້ຍິນສຽງນີ້ແລ້ວ ກໍມີປະຊາຊົນມາເຕົ້າໂຮມກັນຢ່າງໜາແໜ້ນ ພວກເຂົາທັງໝົດຕ່າງກໍຕື່ນເຕັ້ນປະຫຼາດໃຈ ເພາະໄດ້ຍິນບັນດາຄົນເຫຼົ່ານັ້ນເວົ້າພາສາທ້ອງຖິ່ນຂອງຕົນ. ດ້ວຍຄວາມງຶດປະຫຼາດໃຈ ພວກເຂົາຈຶ່ງເວົ້າກັນວ່າ ‘ຄົນທີ່ເວົ້າກັນຢູ່ນີ້ເປັນຊາວຄາລີເລທັງໝົດບໍ່ແມ່ນບໍ? ແຕ່ເຫດໃດພວກເຮົາທຸກຄົນຈຶ່ງໄດ້ຍິນພວກເຂົາເວົ້າເປັນພາສາບ້ານເກີດເມືອງນອນຂອງພວກເຮົາ?’” (ກິດຈະການ 2:6–8). {AA 40.1}

// {AA 40.2}

ຝ່າຍພວກປະໂຣຫິດ  ແລະ  ອຳນາດການປົກຄອງຂອງຊາວຢິວບໍ່ພໍໃຈຫຼາຍຍ້ອນການອັດສະຈັນນັ້ນ ແຕ່ພວກເຂົາບໍ່ກ້າຂັດຂວາງແຕ່ຢ່າງໃດ ເພາະຍ້ານຝູງຊົນ. ພວກເຂົາໄດ້ຂ້າພຣະເຢຊູແລ້ວ ແຕ່ເຫຼົ່າສາວົກຜູ້ຕໍ່າຕ້ອຍ  ແລະ  ຂາດການສຶກສາ ກຳລັງປະກາດເລື່ອງລາວຊີວິດຂອງພຣະເຢຊູໃນທຸກພາສາທີ່ມີຄົນຮູ້ຈັກກັນໃນສະໄໝນັ້ນ. ພວກປະໂຣຫິດພະຍາຍາມຫາຄຳອະທິບາຍຈາກເລື່ອງໃກ້ຕົວຈຶ່ງໃສ່ຮ້າຍວ່າ ພວກສາວົກເມົາຍ້ອນກິນເຫຼົ້າບຸນຫຼາຍ. ບາງຄົນບໍ່ມີຄວາມຮູ້ກໍເຊື່ອຄຳເວົ້າຂອງພວກປະໂຣຫິດວ່າແມ່ນແທ້ ແຕ່ຜູ້ທີ່ສະຫຼາດກໍຮູ້ວ່າບໍ່ແມ່ນຄວາມຈິງ; ສ່ວນຜູ້ທີ່ເຂົ້າໃຈພາສາຕ່າງໆໄດ້ຢືນຢັນວ່າ ພວກສາວົກເວົ້າພາສາເຫຼົ່ານັ້ນໄດ້ຢ່າງຖືກຕ້ອງແທ້. {AA 40.2}

// {AA 41.1}

ເປໂຕຕອບພວກປະໂຣຫິດວ່າ ປາກົດການອັດສະຈັນນີ້ເກີດຂຶ້ນຕາມຄຳພະຍາກອນຂອງໂຢເອນທີ່ບັນທຶກໄວ້ວ່າ ພຣະເຈົ້າຈະປະທານອຳນາດເຊັ່ນນັ້ນເພື່ອກຽມພວກເຂົາໃຫ້ພ້ອມສຳລັບພາລະກິດພິເສດ. “ຊາວຢິວທັງຫຼາຍພ້ອມກັບທຸກໆຄົນທີ່ມາພັກອາໄສຢູ່ໃນນະຄອນເຢຣູຊາເລັມເອີຍ ຈົ່ງເຂົ້າໃຈເລື່ອງນີ້  ແລະ  ໂຜດຟັງຂ້າພະເຈົ້າກ່າວໃຫ້ດີ. ຄົນເຫຼົ່ານີ້ບໍ່ແມ່ນເມົາເຫຼົ້າດັ່ງທີ່ພວກທ່ານຄິດ ເພາະຍັງເປັນເວລາເກົ້າໂມງເຊົ້າ. ແຕ່ເຫດການທີ່ພວກທ່ານໄດ້ເຫັນ  ແລະ  ໄດ້ຍິນນີ້ ແມ່ນເປັນໄປຕາມທີ່ຜູ້ທຳນວາຍໂຢເອນໄດ້ກ່າວໄວ້ວ່າ: ‘ພຣະເຈົ້າຊົງກ່າວວ່າ ໃນຄາວສຸດທ້າຍນັ້ນ ເຮົາຈະຖອກເທພຣະວິນຍານຂອງເຮົາລົງໃສ່ມະນຸດທັງປວງ. ລູກຊາຍ  ແລະ  ລູກຍິງຂອງພວກເຈົ້າຈະທຳນວາຍ ຊາຍໜຸ່ມຂອງພວກເຈົ້າຈະເຫັນນິມິດ  ແລະ  ພວກຊາຍເຖົ້າຂອງພວກເຈົ້າຈະຝັນເຫັນ. ຝ່າຍເຮົາໃນຄາວນັ້ນ ເຮົາຈະປະທານພຣະວິນຍານຂອງເຮົາໃຫ້ແກ່ຜູ້ຮັບໃຊ້ຊາຍຍິງຂອງເຮົາ  ແລະ  ພວກເຂົາຈະທຳນວາຍ.’” (ກິດຈະການ 2:14–18). {AA 41.1}

// {AA 41.2}

ເປໂຕກ່າວດ້ວຍຣິດອຳນາດຢ່າງແຈ່ມແຈ້ງໃນຂະນະທີ່ເປັນພະຍານກ່ຽວກັບການສິ້ນພຣະຊົນ  ແລະ  ການເປັນຄືນມາຂອງພຣະຄຣິສ. “ຊາວອິດສະຣາເອນທັງຫຼາຍເອີຍ ຈົ່ງຟັງຖ້ອຍຄຳເຫຼົ່ານີ້ ພຣະເຢຊູເຈົ້າໄທນາຊາເຣັດເປັນຜູ້ທີ່ພຣະເຈົ້າໄດ້ຊົງສຳແດງໃຫ້ພວກທ່ານຮູ້ເຫັນຢ່າງຈະແຈ້ງແລ້ວ ດ້ວຍການອັດສະຈັນ, ດ້ວຍການອິດທິລິດ  ແລະ  ດ້ວຍໝາຍສຳຄັນຕ່າງໆ ເຊິ່ງພຣະເຈົ້າໄດ້ກະທຳດ້ວຍພຣະອົງ ພວກທ່ານກໍຮູ້ເລື່ອງນີ້ຢູ່ແລ້ວ…ພວກທ່ານໄດ້ມອບໃຫ້ບັນດາຄົນນອກສາສະໜາຄຶງພຣະອົງໄວ້ເທິງໄມ້ກາງແຂນ  ແລະ  ປະຫານຊີວິດເສຍ. ແຕ່ພຣະເຈົ້າໄດ້ບັນດານໃຫ້ພຣະອົງເປັນຄືນມາຈາກຕາຍ ໂດຍປົດປ່ອຍພຣະອົງອອກຈາກຄວາມເຈັບປວດຂອງອຳນາດແຫ່ງຄວາມຕາຍ ເພາະຄວາມຕາຍບໍ່ສາມາດກັກຈ່ອງພຣະອົງໄວ້ໄດ້.” (ກິດຈະການ 2:22–24). {AA 41.2}

// {AA 41.3}

ເປໂຕບໍ່ໄດ້ໃຊ້ຄຳສອນຂອງພຣະເຢຊູເປັນເຫດຜົນໂຕ້ແຍ້ງ ເພາະຮູ້ວ່າຄົນຟັງມີອະຄະຕິຫຼາຍເກີນໄປ  ແລະ  ຮູ້ວ່າຈະບໍ່ໄດ້ຜົນຫຍັງ. ກົງກັນຂ້າມ, ເປໂຕໄດ້ກ່າວອ້າງກະສັດດາວິດ ຜູ້ທີ່ຊາວຢິວນັບຖືເປັນໜຶ່ງໃນບັນພະບຸລຸດຂອງຊາດ ໂດຍກ່າວວ່າ: “ຂ້ານ້ອຍໄດ້ເຫັນອົງພຣະຜູ້ເປັນເຈົ້າຕໍ່ໜ້າຂ້ານ້ອຍຕະຫຼອດເວລາ ເພາະພຣະອົງຢູ່ເບື້ອງຂວາຂອງຂ້ານ້ອຍ ຂ້ານ້ອຍຈະບໍ່ສະທ້ານຫວັ່ນໄຫວ. ດ້ວຍເຫດນີ້, ຂ້ານ້ອຍຈຶ່ງເຕັມໄປດ້ວຍຄວາມປິຕິຍິນດີ ເມື່ອຂ້ານ້ອຍເວົ້າຈາ  ແລະ ລີ້ນຂອງຂ້ານ້ອຍຈຶ່ງຮ້ອງດ້ວຍຄວາມຊົມຊື່ນຍິນດີ. ສຳລັບຂ້ານ້ອຍແລ້ວ ເນື້ອກາຍຂອງຂ້ານ້ອຍກໍຈະພັກຜ່ອນດ້ວຍຄວາມຫວັງ ດ້ວຍຄວາມໝັ້ນໃຈໃນພັນທະສັນຍາຂອງພຣະເຈົ້າ ເພາະພຣະອົງຈະບໍ່ປະຖິ້ມຂ້ານ້ອຍໄວ້ໃນແດນມໍຣະນາ ບ່ອນທີ່ຄົນຕາຍຢູ່ນັ້ນ, ທັງຈະບໍ່ໃຫ້ຜູ້ຮັບໃຊ້ຂອງພຣະອົງຜູ້ທີ່ບໍຣິສຸດເນົ່າເປື່ອຍໃນຂຸມຝັງສົບ… {AA 41.3}

// {AA 42.1}

“ພີ່ນ້ອງທັງຫຼາຍເອີຍ, ຂ້າພະເຈົ້າມີສິດທີ່ຈະກ່າວຢ່າງເຊື່ອໝັ້ນຕໍ່ພວກທ່ານ ເຖິງກະສັດດາວິດບັນພະບຸລຸດດຂອງເຮົາ ເພິ່ນໄດ້ຕາຍໄປ  ແລະ  ຖືກຝັງໄວ້ໃນອຸບໂມງຂອງເພິ່ນເອງ ເຊິ່ງຢູ່ທ່າມກາງພວກເຮົາຈົນເຖິງທຸກວັນນີ້. ເພິ່ນກ່າວເຖິງຄວາມເປັນຄືນມາຈາກຕາຍຂອງພຣະຄຣິສວ່າ: ‘ເພິ່ນບໍ່ໄດ້ຖືກປະຖິ້ມໄວ້ໃນແດນມໍຣະນາ ຮ່າງກາຍຂອງເພິ່ນກໍບໍ່ເປື່ອຍເນົ່າ.’ ພຣະເຈົ້າໄດ້ບັນດານໃຫ້ພຣະເຢຊູເຈົ້າຜູ້ນີ້ແຫຼະເປັນຄືນມາຈາກຕາຍ  ແລະ  ພວກຂ້າພະເຈົ້າທຸກຄົນຕ່າງກໍເປັນພະຍານໃນເລື່ອງຄວາມຈິງນີ້.” (ກິດຈະການ 2:25–32). {AA 42.1}

// {AA 42.2}

ເຫດການນັ້ນໜ້າສົນໃຈຫຼາຍ. ມີຄົນຫຼັ່ງໄຫຼຈາກທົ່ວທຸກທິດມາຟັງພວກສາວົກກ່າວຄວາມຈິງເຊິ່ງມີຢູ່ໃນພຣະເຢຊູຄຣິສ. ຝູງຊົນບຽດກັນເຂົ້າຈົນເຕັມພຣະວິຫານ. ພວກປະໂຣຫິດ  ແລະ  ພວກຜູ້ນຳກໍເຂົ້າມາ ໂດຍມີສີໜ້າປະສົງຮ້າຍ, ຈິດໃຈທີ່ເຕັມໄປດ້ວຍຄວາມກຽດຊັງພຣະເຢຊູ  ແລະ  ມືທີ່ຍັງເປິເປື້ອນດ້ວຍພຣະໂລຫິດຂອງພຣະຜູ້ໄຖ່ພິພົບໂລກ. ຄົນເຫຼົ່ານີ້ຄິດວ່າພວກສາວົກຈະຢ້ານກົວການຂົ່ມຂູ່  ແລະ  ການເຂັ່ນຂ້າ ແຕ່ພັດເຫັນວ່າພວກອັກຄະສາວົກໄດ້ພົ້ນຄວາມຢ້ານກົວທັງສິ້ນ  ແລະ  ເຕັມໄປດ້ວຍພຣະວິນຍານບໍຣິສຸດ ກຳລັງປ່າວປະກາດເລື່ອງຂອງພຣະເຢຊູໄທນາຊາເຣັດດ້ວຍອຳນາດຈາກສະຫວັນ. ບັນດາຜູ້ນຳໄດ້ຍິນພວກສາວົກປະກາດຢ່າງອາດຫານວ່າ ພຣະເຢຊູຜູ້ທີ່ຖືກປະໝາດ, ເຍາະເຍີ້ຍ, ທຸບຕີ  ແລະ  ຖືກຄຶງເທິງໄມ້ກາງແຂນນັ້ນ ແມ່ນພຣະອົງຜູ້ໃຫ້ຊີວິດ ເຊິ່ງບັດນີ້ພຣະອົງຖືກຍົກຊູຂຶ້ນໃຫ້ນັ່ງຢູ່ເບື້ອງຂວາຂອງພຣະເຈົ້າ. {AA 42.2}

// {AA 42.3}

ບາງຄົນໃນຝູງຊົນທີ່ຢືນຟັງພວກສາວົກຢູ່ນັ້ນກໍມີສ່ວນຮ່ວມໃນການກ່າວໂທດ  ແລະ  ໃນການຂ້າພຣະເຢຊູ. ພວກເຂົາຮ້ອງໂຮ່ຂຶ້ນພ້ອມກັບຝູງຊົນອັນທະພານໃຫ້ຄຶງພຣະອົງເທິງໄມ້ກາງແຂນ. ເມື່ອພຣະເຢຊູ  ແລະ  ບາຣາບາຢືນຢູ່ຕໍ່ໜ້າພວກເຂົາໃນສານ ປີລາດຖາມວ່າ: “ສອງຄົນນີ້ ພວກທ່ານຢາກໃຫ້ຂ້າພະເຈົ້າປ່ອຍຜູ້ໃດໃຫ້ພວກທ່ານ?” ເຂົາທັງຫຼາຍຕອບວ່າ: “ບາຣາບາ.” (ມັດທາຍ 27:17; ໂຢຮັນ 18:40). ເມື່ອປີລາດມອບພຣະເຢຊູໃຫ້ພວກເຂົາ ເພິ່ນກໍໄດ້ກ່າວວ່າ: “ຖ້າເປັນດັ່ງນັ້ນ ໃຫ້ພວກທ່ານເອົາລາວໄປຄຶງໄວ້ເທິງໄມ້ກາງແຂນສາ ຝ່າຍເຮົາບໍ່ພົບຄວາມຜິດຈັກຢ່າງໃນຊາຍຄົນນີ້.” “ຂ້າພະເຈົ້າບໍ່ຂໍຮັບຜິດຊອບໃດໆສຳລັບຄວາມຕາຍຂອງຊາຍຄົນນີ້ ແມ່ນແຕ່ພວກທ່ານເອງທີ່ຕ້ອງຮັບຜິດຊອບ.” ເຂົາທັງຫຼາຍຕອບວ່າ: “ໃຫ້ໂທດເລື່ອງຄວາມຕາຍຂອງລາວຕົກຖືກພວກເຮົາ  ແລະ  ລູກຫຼານຂອງພວກເຮົາ.” (ໂຢຮັນ 19:6; ມັດທາຍ 27:24, 25). {AA 42.3}

// {AA 43.1}

ບັດນີ້, ເຂົາທັງຫຼາຍໄດ້ຍິນພວກສາວົກປະກາດວ່າຜູ້ທີ່ຖືກຄຶງເທິງໄມ້ກາງແຂນນັ້ນແມ່ນພຣະບຸດຂອງພຣະເຈົ້າ. ພວກປະໂຣຫິດ  ແລະ  ພວກຜູ້ນຳຊາວຢິວຕ່າງກໍພາກັນສັ່ນສະທ້ານ. ສ່ວນປະຊາຊົນ “ຕ່າງກໍເຈັບຊໍ້າກິນແໜງໃຈຫຼາຍທີ່ສຸດ  ແລະ  ເວົ້າແກ່ເປໂຕກັບສາວົກຄົນອື່ນໆວ່າ: ‘ພີ່ນ້ອງເອີຍ ພວກເຮົາຈະຕ້ອງເຮັດຢ່າງໃດ?’” ໃນບັນດາຜູ້ຟັງນັ້ນຍັງມີຄົນຍິວທີ່ມີໃຈເຫຼື້ອມໃສສັດທາ ຄືຜູ້ທີ່ຈິງໃຈໃນຄວາມເຊື່ອຖືຂອງຕົນ. ຖ້ອຍຄຳຂອງເປໂຕທີ່ເຕັມໄປດ້ວຍຣິດອຳນາດໄດ້ໂນ້ມນ້າວໃຫ້ພວກເຂົາເຊື່ອວ່າພຣະເຢຊູແມ່ນພຣະເມຊີອາ. {AA 43.1}

// {AA 43.2}

ເປໂຕຈຶ່ງກ່າວຕໍ່ພວກເຂົາວ່າ: “ແຕ່ລະຄົນໃນພວກທ່ານ ຕ້ອງຖິ້ມໃຈເກົ່າເອົາໃຈໃໝ່  ແລະ  ຮັບບັບຕິສະມາໃນນາມຂອງພຣະເຢຊູຄຣິສເຈົ້າ ເພື່ອວ່າບາບກຳຂອງພວກທ່ານຈະໄດ້ຮັບການອະໄພ  ແລະ  ພວກທ່ານກໍຈະໄດ້ຮັບຂອງປະທານຈາກພຣະເຈົ້າ ຄືພຣະວິນຍານບໍຣິສຸດເຈົ້າ. ດ້ວຍວ່າ, ຄຳສັນຍາຂອງພຣະເຈົ້າແມ່ນໄດ້ມີໄວ້ກັບພວກທ່ານ ທັງລູກຂອງພວກທ່ານ  ແລະ  ກັບຄົນທັງປວງທີ່ຢູ່ຫ່າງໄກ ຄືແກ່ທຸກຄົນທີ່ອົງພຣະຜູ້ເປັນເຈົ້າພຣະເຈົ້າຂອງເຮົາໄດ້ເອີ້ນມາຫາພຣະອົງນັ້ນ.” {AA 43.2}

// {AA 43.3}

ເປໂຕໃຫ້ເຫດຜົນຕໍ່ຜູ້ທີ່ຍອມຮັບຜິດວ່າ ພວກເຂົາປະຕິເສດພຣະເຢຊູກໍຍ້ອນຖືກພວກປະໂຣຫິດ  ແລະ  ພວກຜູ້ນຳຫຼອກລວງ; ເຊິ່ງຖ້າຍັງສືບຕໍ່ຟັງຄຳແນະນຳຈາກຄົນເຫຼົ່ານີ້  ແລະ  ລໍຖ້າໃຫ້ພວກເຂົາຮັບເອົາພຣະເຢຊູກ່ອນ ຕົນຈຶ່ງຈະຮັບຕາມຫຼັງ ກໍຈະບໍ່ມີວັນຍອມຮັບເອົາພຣະອົງຈັກເທື່ອ. ບັນດາຄົນທີ່ມີອຳນາດເຫຼົ່ານີ້ ເຖິງແມ່ນຈະກ່າວວ່າຕົນເຊື່ອພຣະເຈົ້າ ແຕ່ກໍມີຄວາມທະເຍີທະຍານ ຢາກຮັ່ງຢາກມີ  ແລະ  ໄຝ່ຫາກຽດສັກສີຝ່າຍໂລກ. ພວກເຂົາບໍ່ຍິນດີເຂົ້າມາຮັບເອົາແສງສະຫວ່າງຈາກພຣະຄຣິສ. {AA 43.3}

// {AA 44.1}

ພາຍໃຕ້ການຊົງນຳຂອງພຣະວິນຍານບໍຣິສຸດ ພຣະທຳທີ່ພຣະເຢຊູເຄີຍອະທິບາຍຕໍ່ພວກສາວົກ ບັດນີ້ໄດ້ປາກົດແຈ້ງສົມບູນໃຫ້ພວກເຂົາເຂົ້າໃຈ. ຜ້າກັ້ງທີ່ບິດບັງພວກເຂົາບໍ່ໃຫ້ເຫັນຈຸດຈົບຂອງສິ່ງທີ່ຖືກລົບລ້າງນັ້ນໄດ້ຖືກເປີດອອກແລ້ວ  ແລະ  ພວກເຂົາໄດ້ເຂົ້າໃຈຢ່າງລະອຽດກ່ຽວກັບເປົ້າໝາຍແຫ່ງພັນທະກິດຂອງພຣະຄຣິສ  ແລະ  ລັກສະນະແຫ່ງອານາຈັກຂອງພຣະອົງ. ເຫຼົ່າສາວົກສາມາດກ່າວເຖິງພຣະຜູ້ຊ່ວຍໃຫ້ລອດດ້ວຍຣິດອຳນາດ;  ແລະ ເມື່ອພວກເຂົາປະກາດເລື່ອງແຜນການຊົງໄຖ່ ຫຼາຍຄົນສຳນຶກຂຶ້ນໄດ້ວ່າ ນີ້ແມ່ນຄວາມຈິງ. ທຳນຽມ  ແລະ  ຄວາມງົມງວາຍຕ່າງໆທີ່ພວກປະໂຣຫິດເຄີຍສິດສອນໄດ້ຖືກປັດກວາດອອກຈາກຈິດໃຈຂອງຜູ້ຟັງ  ແລະ  ຄຳສອນຂອງພຣະເຢຊູໄດ້ເຂົ້າມາແທນທີ່. {AA 44.1}

// {AA 44.2}

“ຫຼາຍຄົນໃນພວກເຂົາໄດ້ເຊື່ອຖ້ອຍຄຳຂອງເປໂຕ  ແລະ  ໄດ້ຮັບບັບຕິດສະມາ  ແລະ ໃນວັນນັ້ນມີຄົນເພີ່ມເຂົ້າມາຕື່ມເປັນລູກສິດປະມານສາມພັນຄົນ.” (ກິດຈະການ 2:41). {AA 44.2}

// {AA 44.3}

ບັນດາຜູ້ນຳຊາວຢິວຄິດວ່າພັນທະກິດຂອງພຣະຄຣິສຈະສິ້ນສຸດລົງພ້ອມກັບຄວາມຕາຍຂອງພຣະອົງ; ແຕ່ກົງກັນຂ້າມ, ພວກເຂົາຊໍ້າພັດເຫັນການອັດສະຈັນທີ່ເກີດຂຶ້ນໃນວັນເພັນເຕຄໍສະເຕ  ແລະ  ໄດ້ຍິນພວກສາວົກປ່າວປະກາດກ່ຽວກັບພຣະເຢຊູດ້ວຍສຽງທີ່ເຕັມໄປດ້ວຍຣິດອຳນາດຢ່າງບໍ່ເຄີຍມີມາກ່ອນ; ມີໝາຍສຳຄັນ  ແລະ  ການອັດສະຈັນຢືນຢັນຖ້ອຍຄຳຂອງພວກເຂົາ. ໃນນະຄອນເຢຣູຊາເລັມ ເຊິ່ງເປັນສູນກາງຂອງສາສະໜາຢິວ, ໄດ້ມີຫຼາຍຄົນປະກາດຢ່າງເປີດເຜີຍວ່າຕົນເຊື່ອວ່າພຣະເຢຊູໄທນາຊາເຣັດເປັນພຣະເມຊີອາ. {AA 44.3}

// {AA 44.4}

ພວກສາວົກປະຫຼາດໃຈ  ແລະ  ປິຕິຍິນດີກັບຜົນເກັບກ່ຽວອັນຫຼວງຫຼາຍ  ແລະ  ບໍ່ໄດ້ຖືວ່າການທີ່ມີຄົນກັບໃຈຫຼາຍນັ້ນເປັນຍ້ອນຄວາມພະຍາຍາມຂອງຕົນເອງ ແຕ່ເປັນການສືບຕໍ່ວຽກງານຂອງຄົນອື່ນທີ່ໄດ້ສ້າງໄວ້ແລ້ວຕ່າງຫາກ. ຕັ້ງແຕ່ຍຸກສະໄໝຂອງອາດາມເປັນຕົ້ນມາ ພຣະຄຣິສໄດ້ມອບໝາຍແກ່ຜູ້ຮັບໃຊ້ທີ່ເລືອກສັນໄວ້ໃຫ້ຫວ່ານພຣະຄຳຂອງພຣະອົງລົງໃນຈິດໃຈຂອງມະນຸດ. ເມື່ອພຣະອົງສະເດັດມາໃນໂລກ ພຣະອົງໄດ້ຫວ່ານເມັດແຫ່ງຄວາມຈິງ  ແລະ  ໄດ້ຫົດລ້ຽງດ້ວຍພຣະໂລຫິດຂອງພຣະອົງ. ການຮັບເຊື່ອໃນວັນເພັນເຕຄໍສະເຕແມ່ນໝາກຜົນທີ່ເກີດຈາກການຫວ່ານຂອງພຣະຄຣິສ ເຊິ່ງເປີດເຜີຍໃຫ້ເຫັນເຖິງຣິດຮູ້ອຳນາດແຫ່ງຄຳສອນຂອງພຣະອົງ. {AA 44.4}

// {AA 45.1}

ຖ້ອຍຄຳຂອງພວກສາວົກຢ່າງດຽວ ເຖິງວ່າຈະແຈ່ມແຈ້ງ  ແລະ  ເປັນຕາໜ້າເຊື່ອຖືປານໃດກໍຕາມ ຈະບໍ່ສາມາດເອົາຊະນະອັກຄະຕິທີ່ບໍ່ຍອມຮັບຫຼັກຖານອັນຫຼວງຫຼາຍນັ້ນໄດ້. ແຕ່ພຣະວິນຍານບໍຣິສຸດໄດ້ຢອດຖ້ອຍຄຳເຫຼົ່ານັ້ນເຂົ້າໄປໃນຈິດໃຈຂອງຜູ້ຟັງດ້ວຍຣິດອຳນາດຂອງພຣະອົງ. ຖ້ອຍຄຳຂອງພວກອັກຄະສາວົກຈຶ່ງແຫຼມຄົມປານລູກທະນູຂອງພຣະເຈົ້າ ເຮັດໃຫ້ຜູ້ຄົນສຳນຶກເຖິງຄວາມຜິດອັນຮ້າຍແຮງທີ່ໄດ້ປະຕິເສດອົງພຣະຜູ້ເປັນເຈົ້າແຫ່ງສງ່າຣາສີ  ແລະ  ຄຶງພຣະອົງທີ່ໄມ້ກາງແຂນ. {AA 45.1}

// {AA 45.2}

ພຣະຄຣິສໄດ້ສອນພວກສາວົກໃຫ້ເຫັນຄວາມຈຳເປັນຂອງການຮັບພຣະວິນຍານບໍຣິສຸດ. ການສັ່ງສອນຂອງພຣະວິນຍານເປັນຄຸນສົມບັດສຸດທ້າຍທີ່ພວກເຂົາຕ້ອງໄດ້ຮັບກ່ອນອອກໄປເຮັດພາລະກິດແຫ່ງຊີວິດ. ບັດນີ້, ພວກເຂົາບໍ່ແມ່ນຄົນທີ່ຂາດຄວາມຮູ້ ຫຼື ໄຮ້ມາລະຍາດອີກຕໍ່ໄປ; ບໍ່ໄດ້ແຕກແຍກ ຫຼື ແບ່ງກຸ່ມແບ່ງກ້ອນ ຫຼື ຂັດແຍ້ງກັນອີກແລ້ວ. ຄວາມຫວັງຂອງພວກເຂົາບໍ່ໄດ້ຢູ່ກັບຄວາມຍິ່ງໃຫຍ່ທາງຝ່າຍໂລກອີກເລີຍ. ພວກເຂົາ “ເປັນນໍ້າໜຶ່ງໃຈດຽວກັນ.” (ກິດຈະການ 4:32). ເຫຼົ່າສາວົກຄິດເຖິງພຣະເຢຊູຢູ່ສະເໝີ  ແລະ  ມີເປົ້າໝາຍໃນການຂະຫຍາຍອານາຈັກຂອງພຣະອົງ. ພວກເຂົາຄ້າຍຄືພຣະອາຈານຂອງຕົນທັງໃນດ້ານຈິດໃຈ  ແລະ  ລັກສະນະນິໄສ ຈົນຄົນທັງຫຼາຍຮູ້ວ່າພວກເຂົາ “ເຄີຍເປັນຜູ້ໃກ້ຊິດພຣະເຢຊູເຈົ້າ.” (ກິດຈະການ 4:13). {AA 45.2}

// {AA 45.3}

ວັນເພັນເຕຄໍສະເຕໄດ້ນຳຄວາມສະຫວ່າງຈາກສະຫວັນມາສູ່ພວກສາວົກ. ບັດນີ້, ຄວາມຈິງຕ່າງໆທີ່ພວກເຂົາບໍ່ເຂົ້າໃຈເມື່ອຢູ່ນຳພຣະຄຣິສໄດ້ຖືກເປີດເຜີຍໃຫ້ຮູ້ແລ້ວ. ພວກເຂົາໄດ້ຮັບເອົາຄຳສອນຂອງພຣະຄຳພີດ້ວຍຄວາມເຊື່ອ  ແລະ  ຄວາມໝັ້ນໃຈອັນບໍ່ເຄີຍມີມາກ່ອນ. ການຍອມຮັບວ່າພຣະເຢຊູເປັນພຣະບຸດຂອງພຣະເຈົ້ານັ້ນບໍ່ຕ້ອງອີງໃສ່ຄວາມເຊື່ອອີກຕໍ່ໄປແລ້ວ. ພວກສາວົກຮູ້ວ່າ ເຖິງວ່າຢູ່ໃນສະພາບມະນຸດ ແຕ່ພຣະອົງຄືພຣະເມຊີອາແທ້, ພວກເຂົາຈຶ່ງນຳເອົາປະສົບການຂອງຕົນໄປປະກາດໃຫ້ຜູ້ຄົນຟັງດ້ວຍຄວາມໝັ້ນໃຈວ່າພຣະເຈົ້າຊົງສະຖິດຢູ່ນຳ. {AA 45.3}

// {AA 46.1}

ພວກສາວົກສາມາດກ່າວພຣະນາມຂອງພຣະເຢຊູໄດ້ຢ່າງໝັ້ນໃຈ ເພາະພຣະອົງຄືມິດສະຫາຍ  ແລະ  ເປັນຄືອ້າຍຂອງພວກເຂົາ. ພວກສາວົກໄດ້ຢູ່ໃກ້ຊິດພຣະອົງ  ແລະ  ໄດ້ນັ່ງກັບພຣະອົງໃນສະຫວັນສະຖານດ້ວຍຄວາມເຊື່ອ. ພວກເຂົາເປັນພະຍານເຖິງພຣະອົງດ້ວຍຖ້ອຍຄຳທີ່ແທງທະລຸຈິດໃຈຂອງຜູ້ຟັງ. ຈິດໃຈຂອງເຫຼົ່າສາວົກເຕັມລົ້ນດ້ວຍຄວາມເມດຕາທີ່ເລິກເຊິ່ງ ຈົນພວກເຂົາຕ້ອງອອກໄປທົ່ວໂລກເພື່ອປະກາດເຖິງຣິດອຳນາດຂອງພຣະເຢຊູ. ພວກສາວົກເຕັມໄປດ້ວຍຄວາມຮ້ອນຮົນຢາກສືບທອດເຮັດວຽກງານທີ່ພຣະອົງໄດ້ເລີ່ມຕົ້ນໄວ້ ໂດຍຮັບຮູ້ວ່າຕົນເປັນໜີ້ພຣະຄຸນຂອງສະຫວັນ  ແລະ  ມີພາລະໜ້າທີ່ທີ່ຈະຕ້ອງເຮັດ. ການປະທານພຣະວິນຍານບໍຣິສຸດນັ້ນໄດ້ເສີມກຳລັງເຫື່ອແຮງໃຫ້ແກ່ສາວົກທຸກຄົນ, ພວກເຂົາຈຶ່ງກ້າວອອກໄປດ້ວຍຄວາມຮ້ອນຮົນເພື່ອຂະຫຍາຍໄຊຊະນະແຫ່ງໄມ້ກາງແຂນ. ພຣະວິນຍານບໍຣິສຸດໄດ້ບັນດານໃຈ  ແລະ  ກ່າວຜ່ານພວກສາວົກ;  ແລະ ສີໜ້າຂອງພວກເຂົາເປັ່ງປະກາຍດ້ວຍສັນຕິສຸກຂອງພຣະຄຣິສ. ເຂົາທັງຫຼາຍໄດ້ອຸທິດຊີວິດຂອງຕົນເພື່ອຮັບໃຊ້ພຣະເຢຊູ  ແລະ  ລັກສະນະທ່າທາງຂອງພວກເຂົາກໍລ້ວນແຕ່ສະແດງໃຫ້ເຫັນເຖິງການເສຍສະຫຼະນັ້ນ. {AA 46.1}
