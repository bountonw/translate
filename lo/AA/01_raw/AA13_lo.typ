= 13

== ເວລາກະກຽມ

==== ອີງຕາມ ກິດຈະການ 9:19–30.

// {AA 123.1}

ຫຼັງຈາກຮັບບັບຕິດສະມາແລ້ວ ໂປໂລເຊົາອົດອາຫານ ແລະ “ໄດ້ພັກຢູ່ນໍາພວກຄົນທີ່ເຊື່ອໃນເມືອງດາມັສກັດເປັນເວລາຫຼາຍວັນ. ແລ້ວເພິ່ນໄດ້ໄປທີ່ທໍາມະສາລາແລະເລີ່ມຕົ້ນເທດສະໜາປະກາດວ່າ ພຣະເຢຊູເຈົ້າເປັນພຣະບຸດຂອງພຣະເຈົ້າ.” ເພິ່ນປະກາດວ່າ ພຣະເຢຊູໄທນາຊາເຣັດເປັນພຣະເມຊີອາທີ່ຊາວຢິວຄອຍຖ້າ ພຣະອົງ “ຊົງສິ້ນພຣະຊົນແທນຄວາມຜິດບາດຂອງເຮົາທັງຫຼາຍ ຕາມທີ່ໄດ້ຂຽນໄວ້ໃນພຣະຄໍາພີ, ແລະພຣະອົງໄດ້ຖືກຝັງໄວ້ ແລະໃນວັນຖ້ວນສາມໄດ້ຖືກຊົງບັນດານໃຫ້ເປັນຄືນມາສູ່ຊີວິດ,” ຫຼັງຈາກນັ້ນ ພວກສາວົກສິບສອງຄົນກັບຄົນອື່ນໆກໍໄດ້ເຫັນພຣະອົງ. ເພິ່ນກ່າວຕໍ່ວ່າ: “ໃນທີ່ສຸດພຣະອົງໄດ້ປາກົດແກ່ເຮົາ ຜູ້ເປັນເໝືອນລູກທີ່ເກີດຜິດຍາມ.” (1 ໂກລິນໂທ 15:3, 4, 8.) ຖ້ອຍຄໍາຂອງໂປໂລໜັກແໜ້ນ ແລະປະກອບດ້ວຍຣິດອຳນາດຂອງພຣະເຈົ້າເຫຼົ່າ ຈົນພວກຢິວບໍ່ສາມາດໂຕ້ຖຽງໄດ້. {AA 123.1}

// {AA 123.2}

ຂ່າວເລື່ອງການຮັບເຊື່ອຂອງໂປໂລເຮັດໃຫ້ພວກຢິວປະຫຼາດໃຈຫຼາຍ. ເພິ່ນເດີນທາງໄປເມືອງດາມັສກັດ “ໂດຍອາໄສສິດອໍານາດແລະຄໍາສັ່ງຂອງມະຫາປະໂຣຫິດ” (ກິດຈະການ 26:12) ເພື່ອຈັບກຸມແລະຂົ່ມເຫັງຜູ້ເຊື່ອ ແຕ່ບັດນີ້ ຊໍ້າພັດປະກາດຂ່າວເລື່ອງການສິ້ນພຣະຊົນແລະການເປັນຄືນມາຈາກຕາຍຂອງພຣະຜູ້ຊ່ວຍໃຫ້ພົ້ນ ທັງໄດ້ຊ່ວຍຊູກໍາລັງຂອງພວກສາວົກແລະພາສະມາຊິກໃໝ່ເຂົ້າມາສູ່ຄວາມເຊື່ອທີ່ຕົນເຄີຍຕໍ່ຕ້ານຢ່າງຮຸນແຮງນັ້ນ. {AA 123.2}

// {AA 124.1}

ໂປໂລເຄີຍເປັນທີ່ຮູ້ຈັກກັນທົ່ວໄປໃນນາມຂອງປົກປ້ອງສາສະໜາຢິວຢ່າງຮ້ອນຮົນ ແລະເປັນຜູ້ຂົ່ມເຫັງຄົນທີ່ຕິດຕາມພຣະເຍຊູຢ່າງບໍ່ຮູ້ອິດຮູ້ເມື່ອຍ. ເພິ່ນເປັນຄົນກ້າຫານ, ມີຄວາມເປັນອິດສະຫຼະ, ແລະເປັນຄົນອົດທົນໝັ່ນພຽນ. ຄຸນສົມບັດເຫຼົ່ານີ້ ບວກກັບການອົບຮົມຜ່ານມາເຮັດໃຫ້ໂປໂລເໝາະສົມກັບເກືອບທຸກວຽກງານ. ໂປໂລສາມາດອະທິບາຍ ໃຊ້ເຫດໃຊ້ຜົນໄດ້ຢ່າງແຈ່ມແຈ້ງ ແລະເວົ້າສຽດສີດາກດັນຈົນຝ່າຍກົງກັນຂ້າມຍາກທີ່ຈະໂຕ້ຕອບໄດ້. ແຕ່ດຽວນີ້ ພວກຢິວຊໍ້າພັດເຫັນໂປໂລຜູ້ເປັນຄວາມຫວັງຂອງພວກຕົນຮ່ວມມືກັບຄົນທີ່ເປັນເປົ້າໝາຍຂົ່ມເຫັງ ແລະຍັງບໍ່ພໍ ເພິ່ນຍັງໄດ້ປະກາດຂ່າວປະເສີດໃນນາມຂອງພຣະເຢຊູຢ່າງອາດຫານ. {AA 124.1}

// {AA 124.2}

ເມື່ອນາຍພົນຄົນໜຶ່ງຕາຍໃນສະໜາມຮົບ ຖືວ່າເປັນການສູນເສຍຂອງກອງທັບນັ້ນ ແລະການສູນເສຍດັ່ງກ່າວກໍບໍ່ໄດ້ເຮັດໃຫ້ສັດຕູມີກໍາລັງພົນເພີ່ມຂຶ້ນ. ແຕ່ຖ້ານາຍພົນຄົນນັ້ນແປພວກໄປຮ່ວມມືກັບສັດຕູ ກອງທັບດັ່ງກ່າວບໍ່ພຽງແຕ່ສູນເສຍກໍາລັງພົນຄົນສໍາຄັນເທົ່ານັ້ນ ແຕ່ຍັງເຮັດໃຫ້ສັດຕູໄດ້ປຽບອີກ. ໃນລະຫວ່າງການເດີນທາງໄປເມືອງດາມັສກັດນັ້ນ ພຣະເຈົ້າສາມາດໃຫ້ຟ້າຜ່າໂປໂລໃຫ້ຕາຍ ແລະຕັດກໍາລັງຂອງການຂົ່ມເຫັງກໍໄດ້. ແຕ່ດ້ວຍການຊົງນໍາຂອງພຣະເຈົ້າ ພຣະອົງບໍ່ພຽງແຕ່ໃຫ້ໂປໂລລອດຊີວິດ ແຕ່ຍັງໄດ້ປ່ຽນເພິ່ນຈາກກອງທັບຂອງສັດຕູມາຢູ່ຝ່າຍພຣະອົງ. ໂປໂລເປັນນັກເວົ້າທີ່ມີສໍານວນໂວຫານແລະເປັນນັກວິຈານທີ່ເກັ່ງກາດ ທັງເປັນຄົນຈິດໃຈໜັກແໜ້ນແລະກ້າຫານຈຶ່ງມີຄຸນສົມບັດທີ່ຄຣິສຕະຈັກໃນຍຸກຕົ້ນຕ້ອງການ. {AA 124.2}

// {AA 124.3}

ພໍໂປໂລຂຶ້ນເທດສະໜາໃນເມືອງດາມັສກັດ ຜູ້ຟັງທັງໝົດຕ່າງກໍງຶດງໍ້ປະຫຼາດໃຈແລະເວົ້າວ່າ: “ບໍ່ແມ່ນຄົນນີ້ບໍທີ່ຂ້າຄົນທີ່ຮ້ອງອອກນາມຊື່ພຣະເຢຊູເຈົ້າ ທີ່ນະຄອນເຢຣູຊາເລັມ? ລາວມາທີ່ນີ້ມີເປົ້າໝາຍເພື່ອຈັບກຸມຄົນເຫຼົ່ານັ້ນ ແລະນໍາກັບຄືນໄປຫາບັນດາຫົວໜ້າປະໂຣຫິດ ບໍ່ແມ່ນບໍ?” ໂປໂລປະກາດວ່າ ການຮັບເຊື່ອຂອງຕົນບໍ່ແມ່ນຍ້ອນອາລົມຄວາມຮູ້ສຶກຫຼືຄວາມຫຼົງໄຫຼໄຫຼໃດໆ ແຕ່ເກີດຈາກຫຼັກຖານອັນໝັ້ນແກ່ນ. ໃນຄໍາເທດສະໜານັ້ນ ໂປໂລພະຍາຍາມອະທິບາຍໃຫ້ເຂົ້າໃຈແຈ້ງໃນຄໍາພະຍາກອນກ່ຽວກັບການສະເດັດມາຄັ້ງທີໜຶ່ງຂອງພຣະຄຣິສ. ເພິ່ນໄດ້ໃຊ້ຫຼັກຖານຊີ້ແຈງໃຫ້ເຫັນວ່າ ຄໍາພະຍາກອນເຫຼົ່ານັ້ນໄດ້ສໍາເລັດໃນພຣະເຢຊູໄທນາຊາເຣັດ. ພື້ນຖານຄວາມເຊື່ອຂອງໂປໂລແມ່ນຄໍາພະຍາກອນທີ່ໝັ້ນຢືນແນ່ນອນ. {AA 124.3}

// {AA 125.1}

ໂປໂລໄດ້ສືບຕໍ່ປະກາດແກ່ຜູ້ຟັງທີ່ງຶດງໍ້ຢູ່ນັ້ນໃຫ້ “ຖິ້ມໃຈເກົ່າເອົາໃຈໃໝ່, ຫັນມາຫາພຣະເຈົ້າ ແລະປະພຶດຕົນສົມກັບການກັບໃຈໃໝ່” (ກິດນະການ 26:20) ແລ້ວການເທດສະໜາຂອງໂປໂລກໍຍິ່ງ “ມີຣິດອຳນາດຫຼາຍຂຶ້ນ ແລະການທີ່ເພິ່ນພິສູດໃຫ້ເຫັນຢ່າງໜັກແໜ້ນວ່າ ພຣະເຢຊູເຈົ້າເປັນພຣະຄຣິສນັ້ນ ໄດ້ສ້າງຄວາມອັດອັ້ນຕັນໃຈໃຫ້ແກ່ຊາວຢິວໃນເມືອງດາມັສກັດ.” ແຕ່ຫຼາຍຄົນເຮັດໃຈແຂງ ບໍ່ຍອມຮັບເອົາຖ້ອຍຄໍາເຫຼົ່ານີ້ ແລະອີກບໍ່ດົນຄວາມງຶດງໍ້ກໍກາຍເປັນຄວາມກຽດຊັງອັນຂົມຂື່ນ ເປັນຄວາມກຽດຊັງແບບດຽວກັນທີ່ພວກເຂົາເຄີຍມີຕໍ່ພຣະເຢຊູ. {AA 125.1}

// {AA 125.2}

ການຕໍ່ຕ້ານໃນເມືອງດາມັສກັດຮຸນແຮງຫຼາຍຈົນໂປໂລບໍ່ສາມາດສືບຕໍ່ປະກາດໄດ້. ທູດສະຫວັນຂອງພຣະເຈົ້າໄດ້ບອກໃຫ້ເພິ່ນອອກຈາກເມືອງນັ້ນກ່ອນ ໂປໂລຈຶ່ງ “ໄປຍັງອາຣາເບຍໃນທັນທີ” (ຄາລາເຕຍ 1:17) ແລະລີ້ໄພຢູ່ທີ່ນັ້ນຢ່າງປອດໄພ. {AA 125.2}

// {AA 125.3}

ໃນທະເລຊາຍອັນເປົ່າແປນນັ້ນ ໂປໂລໄດ້ມີໂອກາດເພື່ອຄົ້ນຄວ້າແລະທົບທວນໄຕ່ຕອງ. ເພິ່ນຄິດຫວນຄືນອະດີດຢ່າງສະຫງົບແລະສຳຫຼວດຈິດໃຈວ່າຕົນໄດ້ກັບໃຈແທ້ຫຼືບໍ່. ເພິ່ນສະແຫວງຫາພຣະເຈົ້າໝົດຈິດໝົດໃຈ ບໍ່ຍອມຢຸດຖ້າບໍ່ໝັ້ນໃຈວ່າພຣະເຈົ້າຍອມຮັບການກັບໃຈໃໝ່ຂອງຕົນ ແລະໃຫ້ອະໄພຄວາມຜິດບາບແລ້ວ. ໂປໂລປາຖະໜາຢາກຮູ້ໃຫ້ໄດ້ວ່າ ພຣະເຢຊູຈະສະຖິດຢູ່ນໍາການຮັບໃຊ້ຂອງຕົນໃນອະນາຄົດ. ເພິ່ນໄດ້ຖິ້ມຄວາມກຽດຊັງແລະທໍານຽມຕ່າງໆທີ່ເຄີຍຢຶດຖືມາ ແລະຮັບເອົາຄໍາສອນຂອງພຣະເຈົ້າ ຜູ້ເປັນບໍ່ເກີດແຫ່ງຄວາມຈິງ. ພຣະເຢຊູສະຖິດຢູ່ນໍາໂປໂລແລະປູກຄວາມເຊື່ອຂອງເພິ່ນໃຫ້ໝັ້ນແກ່ນ. ພຣະອົງປະທານສະຕິປັນຍາແລະພຣະຄຸນຂອງພຣະອົງແກ່ເພິ່ນຢ່າງລົ້ນເຫຼືອ. {AA 125.3}

// {AA 126.1}

ເມື່ອຈິດໃຈຂອງຄົນເຮົາສາມັກຄີທຳກັບພຣະເຈົ້າ ຄືຄວາມມີຂີດຈຳກັດຂອງມະນຸດມີຄວາມສຳພັນກັບພຣະອົງຜູ້ບໍ່ມີຂີດຈຳກັດ ຈະເຮັດໃຫ້ຮ່າງກາຍ, ຈິດໃຈ ແລະຈິດວິນຍານຂອງຄົນເຮົາປ່ຽນແປງເໜືອຄວາມຄາດຄິດ. ຄວາມສາມັກດີທຳເຊັ່ນນີ້ເປັນການຮຽນຮູ້ທີ່ປະເສີດທີ່ສຸດ ແລະເປັນວິທີການທີ່ພຣະເຈົ້າຊົງໃຊ້ໃນການພັດທະນາຄົນ. ຕາມທີ່ພຣະອົງຊົງປະກາດແກ່ມະນຸດທັງຫຼາຍວ່າ: “ບັດນີ້ ຈົ່ງຄືນດີກັບພຣະເຈົ້າ.” (ໂຢບ 22:21.) {AA 126.1}

// {AA 126.2}

ໂປໂລຮູ້ສຶກວ່າຕົນແບກພາລະທີ່ໜັກຂຶ້ນເລື້ອຍໆເມື່ອຄິດຄຳນຶງເຖິງຄຳເວົ້າຂອງອານາເນຍທີ່ມອບໝາຍໜ້າທີ່ໃຫ້ຕົນຢ່າງຈິງຈັງ. ເມື່ອໄດ້ຍິນຄໍາເວົ້າຂອງອານາເນຍວ່າ: “ອ້າຍໂຊໂລເອີຍ ຈົ່ງເຫັນຮຸ່ງສາ” ໂປໂລໄດ້ແຫງນເບິ່ງໃບໜ້າຂອງຊາຍຜູ້ເຊື່ອໃນພຣະເຢຊູຄົນນີ້ເປັນຄັ້ງທຳອິດ. ພຣະວິນຍານບໍລິສຸດໄດ້ບັນດານໃຈໃຫ້ອານາເນຍກ່າວວ່າ: “ພຣະເຈົ້າແຫ່ງບັນພະບຸລຸດຂອງພວກເຮົາໄດ້ເລືອກເອົາເຈົ້າ ເພື່ອໃຫ້ຮູ້ຄວາມປະສົງຂອງພຣະອົງ ເພື່ອໃຫ້ເຫັນພຣະອົງຜູ້ຊອບທໍາ ແລະເພື່ອໃຫ້ເຈົ້າໄດ້ຍິນພຣະອົງກ່າວດ້ວຍສຽງຂອງພຣະອົງເອງ. ດ້ວຍວ່າ ເຈົ້າຈະເປັນພະຍານໃຫ້ພຣະອົງ ໃຫ້ຄົນທັງປວງຮູ້ເຖິງສິ່ງທີ່ເຈົ້າໄດ້ເຫັນແລະໄດ້ຍິນ. ບັດນີ້ ເຈົ້າລໍຊ້າຢູ່ເຮັດຫຍັງ? ຈົ່ງລຸກຂຶ້ນຮັບບັບຕິດສະມາແລະຊໍາລະບາບກໍາຂອງເຈົ້າ ໂດຍຮ້ອງອອກພຣະນາມຂອງພຣະອົງສາ.” (ກິດຈະການ 22:13–16.) {AA 126.2}

// {AA 126.3}

ຄໍາເວົ້າເຫຼົ່ານີ້ສອດຄ້ອງກັບຄໍາເວົ້າຂອງພຣະເຢຊູ ຕອນພຣະອົງປາກົດແກ່ໂຊໂລ ໃນຂະນະກໍາລັງເດີນທາງໄປເມືອງດາມັສກັດ. ພຣະອົງຊົງກ່າວວ່າ: “ເຮົາໄດ້ປາກົດແກ່ເຈົ້າ ເພື່ອແຕ່ງຕັ້ງເຈົ້າ ເຈົ້າຈະເປັນພະຍານຂອງເຮົາ ເພື່ອບອກຄົນອື່ນວ່າ ໃນວັນນີ້ເຈົ້າໄດ້ເຫັນເຮົາ ແລະບອກເຖິງສິ່ງທີ່ເຮົາຈະສໍາແດງໃຫ້ຮູ້ໃນອະນາຄົດ. ເຮົາຈະຊ່ວຍກອບກູ້ເຈົ້າຈາກປະຊາຊົນອິດສະຣາເອນແລະປະຊາຊົນອື່ນໆທີ່ເຮົາຈະໃຊ້ເຈົ້າໄປຫາ. ເຮົາໃຊ້ເຈົ້າໄປກໍເພື່ອວ່າເຈົ້າຈະໄຂຕາຄົນເຫຼົ່ານັ້ນ ແລະເພື່ອວ່າ ເຈົ້າຈະນໍາເຂົາອອກຈາກຄວາມມືດມາຫາຄວາມສະຫວ່າງ ແລະຈາກອໍານາດຂອງມານຊາຕານມາຫາພຣະເຈົ້າ ໂດຍວາງໃຈເຊື່ອໃນເຮົາ ບາບກໍາຂອງພວກເຂົາຈະໄດ້ຮັບການອະໄພ ແລະຮັບສ່ວນໃນທ່າມກາງປະຊາຊົນທີ່ພຣະເຈົ້າໄດ້ເລືອກໄວ້.” (ກິດຈະການ 26:16-18.) {AA 126.3}

// {AA 127.1}

ເມື່ອພິຈາລະນາສິ່ງເຫຼົ່ານີ້ຢູ່ໃນໃຈ ໂປໂລກໍຍິ່ງເຂົ້າໃຈແຈ້ງເຖິງຄວາມໝາຍຂອງການເປັນ “ຜູ້ທີ່ພຣະເຈົ້າໄດ້ເອີ້ນເອົາຕາມນໍ້າພຣະໄທ ໃຫ້ເປັນອັກຄະສາວົກຂອງພຣະເຢຊູຄຣິສເຈົ້າ.” (1 ໂກລິນໂທ 1:1.) ການແຕ່ງຕັ້ງນີ້ “ບໍ່ແມ່ນມະນຸດແຕ່ງຕັ້ງ ຫຼືມະນຸດເປັນຕົວແທນແຕ່ງຕັ້ງ ແຕ່ວ່າພຣະເຢຊູຄຣິສເຈົ້າແລະພຣະບິດາ ຜູ້ຊົງບັນດານໃຫ້ພຣະອົງຄືນພຣະຊົນໄດ້ຊົງແຕ່ງຕັ້ງ.” (ຄາລາເຕຍ 1:1.) ວຽກງານອັນໃຫຍ່ຫຼວງນັ້ນເປັນເຫດໃຫ້ໂປໂລສຶກສາພຣະຄໍາພີ ເພື່ອຈະສາມາດປະກາດຂ່າວປະເສີດ ໂດຍ “ບໍ່ແມ່ນໃຊ້ຄໍາເວົ້າແຫ່ງສະຕິປັນຍາຂອງມະນຸດ ເພື່ອວ່າໄມ້ກາງແຂນພຣະຄຣິສນັ້ນຈະບໍ່ເສຍປະໂຫຍດ” “ແຕ່ແມ່ນຄໍາເຊິ່ງໄດ້ສໍາແດງພຣະວິນຍານແລະຣິດອຳນາດຂອງພຣະເຈົ້າ” ເພື່ອຄວາມເຊື່ອຂອງທຸກຄົນທີ່ໄດ້ຍິນ “ຈະບໍ່ໄດ້ຂຶ້ນຢູ່ກັບປັນຍາຂອງມະນຸດ ແຕ່ອາໄສຣິດອຳນາດຂອງພຣະເຈົ້າ.” (1 ໂກລິນໂທ 1:17; 2:4, 5.) {AA 127.1}

// {AA 127.2}

ເມື່ອສຶກສາພຣະຄໍາພີ ໂປໂລໄດ້ຮຽນຮູ້ວ່າຕະຫຼອດປະຫວັດສາດ ພຣະເຈົ້າຊົງເອີ້ນ “ຄົນທີ່ມະນຸດຖືວ່າສະຫຼາດກໍມີໜ້ອຍຄົນ ຄົນທີ່ມີອໍານາດກໍມີໜ້ອຍຄົນ ຄົນທີ່ມີຖານະສູງກໍມີໜ້ອຍຄົນ. ແຕ່ພຣະເຈົ້າໄດ້ເລືອກເອົາສິ່ງທີ່ມະນຸດຖືວ່າໂງ່ ເພື່ອໃຫ້ຄົນສະຫຼາດຖືກອັບອາຍ ແລະພຣະອົງໄດ້ຊົງເລືອກເອົາສິ່ງທີ່ມະນຸດຖືວ່າອ່ອນກໍາລັງ ເພື່ອໃຫ້ຄົນທີ່ມີກໍາລັງຖືກອັບອາຍ. ພຣະອົງໄດ້ເລືອກເອົາສິ່ງທີ່ມະນຸດຖືວ່າຕໍ່າຕ້ອຍແລະໜ້າດູໝິ່ນແລະບໍ່ສໍາຄັນຫຍັງ ເພື່ອທໍາລາຍສິ່ງທີ່ໂລກຖືວ່າສໍາຄັນ. ເພື່ອວ່າບໍ່ໃຫ້ມະນຸດຄົນໃດອວດຕົວໄດ້ຊ້ອງໜ້າພຣະເຈົ້າ.” (1 ໂກລິນໂທ 1:26-29.) ເມື່ອສົມທຽບສະຕິປັນຍາຂອງໂລກໃສ່ການສິ້ນພຣະຊົນຂອງພຣະເຢຊູເທິງໄມ້ກາງແຂນແລ້ວ ໂປໂລໄດ້ຕັດສິນໃຈ “ບໍ່ສັ່ງສອນເລື່ອງໃດເລີຍ ເວັ້ນໄວ້ແຕ່ເລື່ອງພຣະເຢຊູຄຣິສເຈົ້າ ແລະໂດຍສະເພາະຄວາມຕາຍຂອງພຣະອົງທີ່ໄມ້ກາງແຂນ.” (1 ໂກລິນໂທ 2:2.) {AA 127.2}

// {AA 128.1}

ຕະຫຼອດການຮັບໃຊ້ຖັດມາ ໂປໂລບໍ່ເຄີຍລືມວ່າພຣະເຈົ້າເປັນບໍ່ເກີດແຫ່ງສະຕິປັນຍາແລະກໍາລັງ. ຫຼາຍປີຜ່ານໄປ ຍັງໄດ້ຍິນໂປໂລປະກາດວ່າ: “ຖ້າເຮົາມີຊີວິດ ພຣະຄຣິສເປັນຊີວິດນັ້ນ.” (ຟີລິບປອຍ 1:21.) ແລະປະກາດອີກດັ່ງນີ້: “ທີ່ຈິງ ເຮົາຖືວ່າສິ່ງຂອງສາລະພັດເປັນຂອງໄຮ້ປະໂຫຍດ ເພາະເຫັນແກ່ສິ່ງທີ່ມີຄຸນຄ່າຫຼາຍເຫຼືອລົ້ນກວ່ານັ້ນອີກ ຄືການຮູ້ເຖິງພຣະຄຣິສເຈົ້າເຢຊູ ອົງພຣະຜູ້ເປັນເຈົ້າຂອງເຮົາ ເພາະເຫດພຣະອົງນັ້ນ ເຮົາຈຶ່ງໄດ້ຍອມສະຫຼະສິ່ງສາລະພັດ ແລະຖືວ່າສິ່ງເຫຼົ່ານັ້ນເປັນເໝືອນຂີ້ເຫຍື້ອ ເພື່ອຈະໄດ້ອົງພຣະຄຣິສມາເປັນປະໂຫຍດແກ່ເຮົາ ແລະຈະໄດ້ປາກົດຢູ່ໃນພຣະອົງ ໂດຍບໍ່ມີຄວາມຊອບທໍາໃນເຮົາເອງ ເຊິ່ງໄດ້ມາໂດຍກົດບັນຍັດ ແຕ່ມີມາໂດຍຄວາມເຊື່ອໃນພຣະຄຣິສ ເປັນຄວາມຊອບທໍາທີ່ມາຈາກພຣະເຈົ້າ ເຊິ່ງອາໄສຄວາມເຊື່ອ. ເຮົາຕ້ອງການຈະໄດ້ຮູ້ຈັກພຣະອົງ ແລະຮູ້ຈັກຣິດອຳນາດອັນປາກົດ ໃນການທີ່ພຣະອົງຊົງຄືນພຣະຊົນ ແລະຮ່ວມທຸກກັບພຣະອົງ ຄືຍອມຮັບຄວາມຕາຍເໝືອນຢ່າງພຣະອົງ.” (ຟີລິບປອຍ 3:8–10.) {AA 128.1}

// {AA 128.2}

ໂປໂລເດີນທາງໄປອາຣາເບຍ “ແລ້ວຈຶ່ງກັບມາຍັງເມືອງດາມັສກັດ” (ຄາລາເຕຍ 1:17) ແລະ ປະກາດດ້ວຍໃຈກ້າຫານໃນພຣະນາມຂອງພຣະເຢຊູ. ພວກຢິວບໍ່ສາມາດຊະນະເຫດຜົນຂອງໂປໂລໄດ້ ຈຶ່ງ “ປຶກສາກັນເພື່ອວາງແຜນຂ້າ” ເພິ່ນເສຍ. ພວກເຂົາໄດ້ສັ່ງໃຫ້ມີຄົນເຝົ້າປະຕູເມືອງບໍ່ຂາດ ເພື່ອບໍ່ໃຫ້ໂປໂລໜີໄດ້. ສິ່ງນີ້ໄດ້ເຮັດໃຫ້ພວກສາວົກສະແຫວງຫາພຣະເຈົ້າຢ່າງຈິງຈັງ ແລະໃນທີ່ສຸດພວກເຂົາ “ກໍຢ່ອນເພິ່ນລົງໃນກວຍໃຫຍ່ຕາມປ່ອງຂອງກໍາແພງເມືອງ” ໃນເວລາກາງຄືນ. (ກິດຈະການ 9:25.) {AA 128.2}

// {AA 128.3}

ພາຍຫຼັງໜີອອກຈາກເມືອງດາມັສກັດແລ້ວ ໂປໂລໄດ້ກັບເມືອຍັງກຸງເຢຣູຊາເລັມ ເຊິ່ງນັບຕັ້ງແຕ່ມື້ຮັບເຊື່ອກໍເປັນເວລາສາມາປີແລ້ວ. ຈຸດປະສົງຫຼັກໃນການເດີນທາງຄັ້ງນີ້ແມ່ນ “ເພື່ອທໍາຄວາມລຶ້ງເຄີຍກັບເປໂຕ.” (ຄາລາເຕຍ 1:18.) ໃນກຸງເຢຣູຊາເລັມ ຜູ້ຄົນຮູ້ຈັກໂປໂລໃນນາມ “ໂຊໂລຜູ້ຂົ່ມເຫັງ.” ພໍໄປຮອດ ໂປໂລກໍ “ພະຍາຍາມຈະເຂົ້າຮ່ວມກັບພວກສິດ ແຕ່ພວກເຫຼົ່ານີ້ຍັງຢ້ານໂຊໂລຢູ່ ແລະບໍ່ເຊື່ອວ່າເພິ່ນກັບໃຈມາເປັນສິດຄົນໜຶ່ງແລ້ວ.” ພວກເຂົາບໍ່ຢາກເຊື່ອວ່າ ຄົນຟາຣີຊາຍຜູ້ທີ່ເຄີຍພະຍາຍາມທໍາລາຍຄຣິສຕະຈັກ ຈະສາມາດກາຍເປັນຜູ້ເຊື່ອພຣະເຢຊູແທ້. ແຕ່ “ບາຣະນາບາກໍຊ່ວຍໂຊໂລໃຫ້ໄດ້ເຂົ້າຮ່ວມນໍາພວກອັກຄະສາວົກ ເພິ່ນໄດ້ອະທິບາຍສູ່ພວກອັກຄະສາວົກຟັງວ່າ ໂຊໂລໄດ້ເຫັນອົງພຣະຜູ້ເປັນເຈົ້າໃນກາງທາງຢ່າງໃດ ແລະພຣະອົງໄດ້ກ່າວແກ່ໂຊໂລຢ່າງໃດ ໂຊໂລໄດ້ເທດສະໜາປະກາດອອກພຣະນາມພຣະເຢຊູເຈົ້າດ້ວຍໃຈກ້າຫານຢູ່ໃນເມືອງດາມັສກັດຢ່າງໃດດ້ວຍ.” (ກິດຈະການ 9:26-27) {AA 128.3}

// {AA 129.1}

ເມື່ອໄດ້ຍິນດັ່ງນັ້ນແລ້ວ ພວກສາວົກກໍຮັບເອົາໂປໂລ ໂດຍຖືວ່າເປັນຝ່າຍດຽວກັນ. ໃນບໍ່ດົນກໍມີຫຼັກຖານຫຼາຍຢ່າງສະແດງໃຫ້ເຫັນເຖິງຄວາມຈິງໃຈຂອງເພິ່ນ. ໃນອະນາຄົດໂປໂລຈະເປັນອັກຄະສາວົກຜູ້ປະກາດຂ່າວປະເສີດໃຫ້ແກ່ຄົນຕ່າງຊາດ ແຕ່ວ່າດຽວນີ້ກໍາລັງຢູ່ໃນເມືອງຂອງໝູ່ຄູ່ຮ່ວມງານເກົ່າ. ເພິ່ນຢາກອະທິບາຍຄໍາພະຍາກອນກ່ຽວກັບພຣະເມຊີອາໃຫ້ພວກເຂົາເຂົ້າໃຈວ່າໄດ້ສໍາເລັດແລ້ວໃນຊີວິດຂອງພຣະເຢຊູ. ໂປໂລໝັ້ນໃຈວ່າຄູອາຈານເຫຼົ່ານັ້ນທີ່ຕົນຖືວ່າເປັນພັກພວກເກົ່າ ກໍເປັນຄົນຈິງໃຈແລະສັດຊື່ຄືກັນກັບຕົນເອງ. ແຕ່ເພິ່ນຄິດຜິດ. ຄວາມຫວັງຢາກເຫັນພວກເຂົາຮັບເຊື່ອແບບໄວວານັ້ນໄດ້ກາຍເປັນຄວາມຜິດຫວັງອັນໃຫຍ່ຫຼວງ. ເຖິງວ່າໂປໂລຈະ “ເທດສະໜາປະກາດອອກພຣະນາມຂອງອົງພຣະຜູ້ເປັນເຈົ້າດ້ວຍໃຈກ້າຫານ…ແລະສົນທະນາໂຕຕອບກັບຊາວຢິວທີ່ປາກພາສາກຣີກ” ກຸ່ມຜູ້ນຳສາສະໜາກໍບໍ່ຍອມເຊື່ອ ແລະ “ພະຍາຍາມຈະຂ້າເພິ່ນ.” ຈິດໃຈຂອງໂປໂລເຕັມໄປດ້ວຍຄວາມໂສກເສົ້າ. ຖ້າການຕາຍຈະເຮັດໃຫ້ຄົນຮູ້ຄວາມຈິງ ເພິ່ນກໍຍອມ. ໂປໂລນັ່ງຄິດເລື່ອງການຕາຍຂອງຊະເຕຟາໂນດ້ວຍຄວາມອັບອາຍ ເພາະວ່າຕົນມີສ່ວນຮ່ວມໃນການຕາຍຂອງວິລະຊົນຜູ້ນີ້. ເພິ່ນຈຶ່ງພະຍາຍາມຕໍ່ລຶບລ້າງຂໍ້ກ່າວຫາໃສ່ຮ້າຍຊະເຕຟາໂນ ແລະປົກປ້ອງຄວາມຈິງທີ່ຊະເຕຟາໂຕຍອມຕາຍແທນນັ້ນ. {AA 129.1}

// {AA 130.1}

ໂປໂລໜັກໃຈແທນຜູ້ທີ່ບໍ່ຍອມເຊື່ອ ຈຶ່ງເຂົ້າໄປອະທິຖານໃນພຣະວິຫານ ແລະໄດ້ຮັບນິມິດ; ທູດສະຫວັນຂອງພຣະເຈົ້າໄດ້ປາກົດຕໍ່ເພິ່ນ ແລະກ່າວວ່າ: “ຈົ່ງຮີບໄປຈາກນະຄອນເຢຣູຊາເລັມ ເພາະວ່າປະຊາຊົນໃນທີ່ນີ້ຈະບໍ່ຮັບເອົາຄໍາພະຍານຂອງເຈົ້າທີ່ກ່າວເຖິງເຮົາ.” (ກິດຈະການ 22:18.) {AA 130.1}

// {AA 130.2}

ໂປໂລຢາກສືບຕໍ່ຢູ່ໃນກຸງເຢຣູຊາເລັມ ເພື່ອຜະເຊີນໜ້າກັບພວກທີ່ຕໍ່ຕ້ານຄວາມຈິງ. ເພິ່ນຖືກວ່າການໜີເປັນການສະແດງຄວາມຂີ້ຢ້ານ. ຖ້າວ່າດ້ວຍການຢູ່ນັ້ນເພິ່ນມີໂອກາດປະກາດຄວາມຈິງໃຫ້ພວກຢິວຫົວແຂງກັບໃຈເຊື່ອຂ່າວປະເສີດ ໂປໂລກໍຍອມ ເຖິງວ່າຈະສ່ຽງຊີວິດກໍຕາມ. ເພິ່ນຈຶ່ງຕອບວ່າ: “ພຣະອົງເຈົ້າເອີຍ ຄົນເຫຼົ່ານັ້ນຮູ້ດີວ່າຂ້ານ້ອຍເຄີຍໄປທີ່ທໍາມະສາລາ ຈັບເອົາບັນດາຄົນທີ່ເຊື່ອໃນພຣະອົງແລະຂ້ຽນຕີພວກເຂົາ. ເມື່ອພວກເຂົາຂ້າຊະເຕຟາໂນຜູ້ທີ່ເປັນພະຍານໃຫ້ພຣະອົງ ຂ້ານ້ອຍເອງກໍຢູ່ໃນທີ່ນັ້ນດ້ວຍ ຂ້ານ້ອຍເຫັນພ້ອມນໍາຂ້າຕະກອນເຫຼົ່ານັ້ນ ໂດຍເປັນຜູ້ຮັກສາເສື້ອຊັ້ນນອກຂອງພວກເຂົາ.” ແຕ່ພຣະເຈົ້າບໍ່ໄດ້ປະສົງໃຫ້ຜູ້ຮັບໃຊ້ຂອງພຣະອົງສ່ຽງຕາຍໂດຍບໍ່ຈໍາເປັນ ຈຶ່ງສັ່ງໂປໂລວ່າ: “ຈົ່ງໄປ ເພາະເຮົາຈະໃຊ້ເຈົ້າໄປໄກ ຫາຄົນຕ່າງຊາດ.” (ກິດຈະການ 22:19–21.) {AA 130.2}

// {AA 130.3}

ເມື່ອໄດ້ຍິນນິມິດນີ້ແລ້ວ ພວກສາວົກກໍຟ້າວພາໂປໂລໜີອອກຈາກກຸງເຢຣູຊາເລັມຢ່າງລັບໆ ເພາະຢ້ານວ່າຈະຖືກລອບສັງຫານ. “ພວກເຂົາຈຶ່ງພາໂຊໂລໄປຍັງເມືອງກາຍຊາເຣຍ ແລະສົ່ງເພິ່ນຕໍ່ໄປຍັງເມືອງຕາໂຊ.” ການໜີນັ້ນໄດ້ເຮັດໃຫ້ການຕໍ່ຕ້ານຂອງພວກຢິວສະຫງົບລົງ ຄຣິສຕະຈັກໃນກຸງເຢຣູຊາເລັມຈຶ່ງໄດ້ມີຄວາມສະຫງົບຢູ່ໄລຍະໜຶ່ງ ແລະມີຜູ້ເຊື່ອຈໍານວນຫຼາຍເພີ່ມຂຶ້ນ. {AA 130.3}
