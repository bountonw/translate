= 7 

== ຕັກເຕືອນເລື່ອງຄວາມໜ້າຊື່ໃຈຄົດ

==== ອີງຕາມ ກິດຈະການ 4:32–5:11.

// {AA 70.1}

ຂະນະທີ່ພວກອັກຄະສາວົກປະກາດຄວາມຈິງໃນກຸງເຢຣູຊາເລັມ ພຣະເຈົ້າຊົງອວຍພອນຖ້ອຍຄຳຂອງພວກເຂົາ ແລະ ມີຄົນຈໍານວນຫຼວງຫຼາຍໄດ້ຮັບເຊື່ອ. ໃນບັນດາຜູ້ເຊື່ອທໍາອິດມີຫຼາຍຄົນຖືກຕັດຄອບຕັດຄົວ ແລະ ຕັດໝູ່ຕັດຄູ່ ຍ້ອນຄວາມອັກຄະຕິແຮງຂອງພວກຢິວ. ເພາະສະນັ້ນ ຈໍາເປັນຕ້ອງມີການຈັດບ່ອນພັກອາໄສ ແລະ ອາຫານການກິນໃຫ້ພວກເຂົາ. {AA 70.1}

// {AA 70.2}

ພຣະຄໍາພີໄດ້ບັນທຶກໄວ້ວ່າ: “ໃນກຸ່ມຄົນທີ່ເຊື່ອບໍ່ມີຈັກຄົນຂັດສົນ” ແລະ ກໍຍັງອະທິບາຍເພີ່ມເຕີມໃຫ້ຮູ້ວ່າດ້ວຍເຫດໃດ ຈຶ່ງ ບໍ່ມີການຂັດສົນດັ່ງກ່າວ. ຜູ້ເຊື່ອທີ່ມີເງິນຄໍາ ແລະ ຊັບສົມບັດໄດ້ເສຍສະຫຼະດ້ວຍຄວາມຍິນດີ ເພື່ອຊ່ວຍເຫຼືອຜູ້ເຊື່ອຄົນອື່ນ. ພວກເຂົາໄດ້ຂາຍເຮືອນຊານຫຼືດິນດອນຕ່ອນຫຍ້າຂອງຕົນ ແລະ ເອົາເງິນມາມອບໃຫ້ພວກອັກຄະສາວົກ ແລະ ພວກເພິ່ນກໍ “ແຈກຢາຍເງິນນັ້ນໃຫ້ແຕ່ລະຄົນ ຕາມຄວາມຈໍາເປັນຂອງໃຜລາວ.” (ກິດຈະການ 4:34–35) {AA 70.2}

// {AA 70.3}

ຄວາມເອື້ອເຟື້ອເຜື່ອແຜ່ຂອງຜູ້ເຊື່ອເຫຼົ່ານີ້ແມ່ນໝາກຜົນຂອງພຣະວິນຍານບໍລິສຸດ. ຜູ້ທີ່ຮັບເຊື່ອຂ່າວປະເສີດທັງຫຼາຍ “ເປັນນໍ້າໜຶ່ງໃຈດຽວກັນ.” (ກິດຈະການ 4:32) ເຂົາທັງຫຼາຍມີເປົ້າໝາຍອັນດຽວກັນ ຄືຄວາມສໍາເລັດຂອງພັນທະກິດທີ່ຊົງມອບໝາຍໄວ້ໃຫ້. ຄວາມໂລບມາກໂລພາກໍບໍ່ມີໃນຊີວິດຂອງພວກເຂົາ. ຄວາມຮັກຕໍ່ພີ່ນ້ອງຜູ້ເຊື່ອ ແລະ ຂ່າວປະເສີດຍິ່ງໃຫຍ່ກວ່າເງິນຄໍາ ແລະ ຊັບສົບບັດ. ການກະທໍາຂອງຄົນເຫຼົ່ານີ້ບົ່ງຊີ້ໃຫ້ເຫັນວ່າ ພວກເຂົາໃຫ້ຄ່າເລື່ອງຈິດວິນຍານຂອງຄົນຫຼາຍກວ່າສິ່ງຂອງຝ່າຍໂລກ. {AA 70.3}

// {AA 71.1}

ຈະເປັນຢ່າງນີ້ສະເໝີໄປ ເມື່ອພຣະວິນຍານຂອງພຣະເຈົ້າຄອບຄອງຊີວິດ. ຜູ້ທີ່ເຕັມໄປດ້ວຍຄວາມຮັກຂອງພຣະຄຣິສຈະປະຕິບັດຕາມແບບຢ່າງຂອງພຣະອົງຜູ້ກາຍເປັນຄົນຍາກຈົນ ເພື່ອໃຫ້ເຮົາທັງຫຼາຍຈະໄດ້ເປັນຄົນຮັ່ງມີ ອັນເນື່ອງຈາກຄວາມທຸກຍາກຂອງພຣະອົງ. ເງິນຄໍາ, ເວລາ, ແລະ ອໍານາດລ້ວນແລ້ວແຕ່ເປັນຂອງປະທານຈາກພຣະເຈົ້າ ໃຫ້ຖືວ່າສິ່ງເຫຼົ່ານີ້ມີຄູນຄ່າພຽງເພື່ອສະໜັບສະໜູນການປະກາດຂ່າວປະເສີດ. ຄຣິສຕະຈັກໃນຍຸກຕົ້ນເປັນຢ່າງນັ້ນແຫຼະ ແລະ ໃນຍຸກນີ້ ເມື່ອເປັນທີ່ປາກົດແຈ້ງວ່າ ຜູ້ເຊື່ອຫັນໜີຈາກການຮັກສິ່ງຂອງຝ່າຍໂລກໂດຍການຊົງນໍາຂອງພຣະວິນຍານບໍລິສຸດ ແລະ ຍອມເສຍສະຫຼະດ້ວຍໃຈຍິນດີເພື່ອໃຫ້ຄົນອື່ນໄດ້ຍິນຂ່າວປະເສີດ ຄວາມຈິງທີ່ພວກເຂົາປ່າວປະກາດກໍຈະຈະເລີນງອກງາມເກີດດອກອອກຜົນໃນຊີວິດຂອງຜູ້ຟັງ. {AA 71.1}

// {AA 71.2}

ກົງກັນຂ້າມກັບຄວາມເອື້ອເຟື້ອເຜື່ອແຜ່ຂອງຜູ້ເຊື່ອເຫຼົ່ານັ້ນ ແມ່ນການກະທໍາຂອງອານາເນຍກັບຊະຟີຣາ ເຊິ່ງເຮັດໃຫ້ຄຣິສຕະຈັກໃນຍຸກຕົ້ນມີຮອຍດ່າງພອຍ ອີງຕາມທີ່ພຣະວິນຍານບໍລິສຸດຊົງດົນບັນດານໃຫ້ບັນທຶກໄວ້. ສອງຜົວເມຍນີ້ເວົ້າວ່າພວກຕົນເປັນສາວົກ. ເຂົາທັງສອງມີໂອກາດຟັງຄໍາສັ່ງສອນຂອງພວກອັກຄະສາວົກ ແລະ ກໍໄດ້ຮ່ວມປະຊຸມອະທິຖານກັບຜູ້ເຊື່ອຄົນອື່ນໆ ເຊິ່ງເມື່ອພວກອັກຄະສາວົກອະທິຖານແລ້ວ “ບ່ອນທີ່ພວກເຂົາປະຊຸມກັນນັ້ນກໍສະທານຫວັ່ນໄຫວ ທຸກຄົນກໍເຕັມໄປດ້ວຍພຣະວິນບໍລິສຸດເຈົ້າ.” (ກິດຈະການ 4:31.) ທຸກຄົນໃນທີ່ນັ້ນໄດ້ຮັບການດົນບັນດານໃຈຢ່າງເລິກເຊິ່ງ ແລະ ໂດຍການຊົງນໍາຂອງພຣະວິນຍານບໍລິສຸດ ອານາເນຍກັບຊະຟີຣາໄດ້ສັນຍາວ່າຈະມອບເງິນຂາຍດິນຕອນໜຶ່ງໃຫ້ກັບພຣະເຈົ້າ. {AA 71.2}

// {AA 72.1}

ຫຼັງຈາກນັ້ນ ອານາເນຍກັບຊະຟີຣາໄດ້ເຮັດໃຫ້ພຣະວິນຍານບໍລິສຸດໂສກເສົ້າ ຍ້ອນເຂົາທັງສອງປ່ອຍໃຫ້ຄວາມໂລບຊະນະໃຈຕົນເອງ. ສອງຜົວເມຍເລີ່ມກິນແໜງ ແລະ ສູນເສຍອາຍຫອມຂອງພຣະພອນທີ່ພວກເຂົາໄດ້ຮັບ ຄືຄວາມປາຖະໜາໃນການເຮັດສິ່ງຍິ່ງໃຫຍ່ເພື່ອພຣະຄຣິສ. ເຂົາຄິດວ່າ ພວກຕົນໃຈຮ້ອນໂພດ ຄວນພິຈາລະນາເລື່ອງຄໍາສັນຍາໃຫ້ຖີ່ຖ້ວນສາກ່ອນ. ຫຼັງຈາກປຶກສາຫາລືກັນແລ້ວຈຶ່ງຕັດສິນໃຈບໍ່ເຮັດຕາມຄໍາສັນຍານັ້ນ ແຕ່ໃນຂະນະດຽວກັນກໍເຫັນວ່າ ຜູ້ທີ່ເສຍສະຫຼະຊ່ວຍເຫຼືອຜູ້ເຊື່ອດ້ວຍກັນໄດ້ຮັບຄວາມນັບໜ້າຖືຕາ. ເຂົາທັງສອງບໍ່ຢາກເສຍໜ້າ ບໍ່ຢາກໃຫ້ຄົນອື່ນຮູ້ວ່າ ຄວາມເຫັນແກ່ຕົວຖ່ວງດຶງບໍ່ໃຫ້ປະຕິບັດຕາມຄໍາສັນຍາ ຈຶ່ງຍອມຂາຍດິນນາຂອງຕົນ ແລະ ຕັ້ງຕິວ່າ ມອບເງິນຈໍານວນທັງໝົດໃຫ້ເປັນຂອງລວມ ແຕ່ທີ່ຈິງແລ້ວໄດ້ລັກເຊື່ອງໄວ້ຈໍານວນຫຼາຍສົມຄວນ ໂດຍຫວັງວ່າຈະໄດ້ຮັບທັງສ່ວນແບ່ງຈາກກອງທຶນລວມ ແລະ ຄວາມນັບຖືຈາກພີ່ນ້ອງຜູ້ເຊື່ອພ້ອມໆກັນ. {AA 72.1}

// {AA 72.2}

ແຕ່ພຣະເຈົ້າກຽດຊັງຄວາມໜ້າຊື່ໃຈຄົດ ແລະ ຄວາມຫຼອກລວງ. ອານາເນຍກັບຊະຟີຣາໄດ້ສໍ້ໂກງພຣະເຈົ້າ ແລະ ຕົວະພຣະວິນຍານບໍລິສຸດ. ຄວາມບາບຂອງເຂົາເຈົ້າໄດ້ຮັບໂທດທັນທີຢ່າງໜັກໜ່ວງ. ເມື່ອອານາເນຍເອົາເງິນມາໃຫ້ພວກອັກຄະສາວົກ ເປໂຕໄດ້ເວົ້າຂຶ້ນວ່າ: “ອານາເນຍເອີຍ ດ້ວຍເຫດໃດໃຈຂອງເຈົ້າຈຶ່ງເຕັມໄປດ້ວຍມານຊາຕານ, ເຈົ້າຈຶ່ງຕົວະພຣະວິນຍານບໍລິສຸດເຈົ້າ ໂດຍເອົາເງິນສ່ວນໜຶ່ງເຊິ່ງເປັນຄ່າຂາຍດິນນັ້ນມ້ຽນໄວ້? ກ່ອນທີ່ເຈົ້າບໍ່ທັນໄດ້ຂາຍ ດິນນັ້ນກໍເປັນຂອງເຈົ້າບໍ່ແມ່ນບໍ? ແລະ ຫຼັງຈາກທີ່ເຈົ້າຂາຍແລ້ວ ເງິນນັ້ນກໍຍັງເປັນສິດຂອງເຈົ້າບໍ່ແມ່ນບໍ? ດັ່ງນັ້ນ ເປັນຫຍັງເຈົ້າຈຶ່ງໄດ້ຕັດສິນໃຈເຮັດເຊັ່ນນີ້? ເຈົ້າບໍ່ໄດ້ຕົວະມະນຸດ ແຕ່ຕົວະພຣະເຈົ້າ.” {ກິດຈະການ 5:3–4} {AA 72.2}

// {AA 73.1}

“ເມື່ອອານາເນຍໄດ້ຍິນຖ້ອຍຄໍາເຫຼົ່ານີ້ ລາວກໍລົ້ມລົງສິ້ນໃຈຕາຍ ຝ່າຍຄົນທັງປວງທີ່ໄດ້ຍິນເຖິງເຫດການນັ້ນຕ່າງກໍຕົກໃຈຢ້ານກົວຢ່າງໃຫຍ່.” (ກິດຈະການ 5:5) {AA 73.1}

// {AA 73.2}

“ກ່ອນທີ່ເຈົ້າບໍ່ທັນໄດ້ຂາຍ ດິນນັ້ນກໍເປັນຂອງເຈົ້າບໍ່ແມ່ນບໍ?” ເປໂຕຖາມ. ບໍ່ມີສິ່ງໃດບັງຄັບໃຫ້ອານາເນຍມອບຊັບສົບບັດຂອງຕົນເປັນຂອງກາງ. ລາວເປັນຄົນຕັດສິນໃຈເອງ. ແຕ່ເມື່ອລາວພະຍາຍາມຕົວະພວກອັກຄະສາວົກ ອານາເນຍໄດ້ຕົວະພຣະເຈົ້າຜູ້ສູງສຸດຊໍ້າ. {AA 73.2}

“ປະມານສາມຊົ່ວໂມງຕໍ່ມາ ເມຍຂອງອານາເນຍກໍເຂົ້າມາໂດຍບໍ່ຮູ້ເລື່ອງທີ່ໄດ້ເກີດຂຶ້ນ. ເປໂຕຖາມນາງວ່າ, ‘ຈົ່ງບອກເຮົາມາເບິ່ງດູ ເຈົ້າທັງສອງຂາຍດິນໄດ້ເງິນຈໍານວນເທົ່ານັ້ນແທ້ບໍ?’ ນາງຕອບວ່າ, ‘ແມ່ນແລ້ວ ໄດ້ເທົ່ານັ້ນແຫຼະ.’ ດັ່ງນັ້ນ ເປໂຕຈຶ່ງກ່າວຕໍ່ນາງວ່າ, ‘ເປັນຫຍັງເຈົ້າກັບຜົວຂອງເຈົ້າຈຶ່ງພ້ອມໃຈກັນທົດລອງພຣະວິນຍານຂອງອົງພຣະຜູ້ເປັນເຈົ້າ? ບັດນີ້ ພວກຜູ້ຊາຍທີ່ໄດ້ໄປຝັງສົບຂອງຜົວເຈົ້າກໍມາຮອດປະຕູແລ້ວ ແລະ ພວກເຂົາກໍຈະຫາມສົບຂອງເຈົ້າອອກໄປເໝືອນກັນ.’ ໃນທັນໃດນັ້ນ ນາງກໍລົ້ມລົງທີ່ຕີນຂອງເປໂຕ ແລະ ສິ້ນໃຈຕາຍ ເມື່ອພວກຊາຍໜຸ່ມເຂົ້າມາກໍເຫັນວ່ານາງຕາຍແລ້ວ. ດັ່ງນັ້ນ ພວກເຂົາຈຶ່ງຫາມສົບຂອງນາງອອກໄປ ແລະ ຝັງໄວ້ຂ້າງສົບຜົວຂອງນາງ. ຄຣິສຕະຈັກທັງໝົດ ແລະ ທຸກຄົນທີ່ໄດ້ຍິນເຫດການນີ້ ຕ່າງກໍຕົກໃຈຢ້ານກົວຢ່າງໃຫຍ່.” (ກິດຈະການ 5:7–11) {AA 73:3}

// {AA 73.4}

ພຣະເຈົ້າຜູ້ຊົງມີສະຕິປັນຍາອັນໄຮ້ຂອບເຂດຊົງເຫັນວ່າການລົງໂທດຢ່າງຈະແຈ້ງນີ້ຈໍາເປັນເພື່ອປ້ອງກັນບໍ່ໃຫ້ຄຣິສຕະຈັກໃນຍຸກຕົ້ນນັ້ນເສື່ອມໂຊມລົງ. ໃນຂະນະນັ້ນຈໍານວນຜູ້ເຊື່ອໄດ້ເພີ່ມຂຶ້ນຢ່າງໄວວາ. ຄຣິສຕະຈັກຈະຕົກຢູ່ໃນອັນຕະລາຍ ຖ້າຫາກວ່າຜູ້ເຊື່ອທີ່ເຂົ້າມານັ້ນກາບໄຫວ້ເງິນຄໍາ ໂດຍອ້າງວ່າຕົນຮັບໃຊ້ພຣະເຈົ້າ. ການລົງໂທດດັ່ງກ່າວເປັນຫຼັກຖານໃຫ້ຮູ້ວ່າ ມະນຸດບໍ່ສາມາດຕົວະພຣະເຈົ້າໄດ້, ພຣະອົງຮູ້ຄວາມບາບທີ່ເຊື່ອງຊ້ອນໄວ້ໃນໃຈ ແລະ ຈະເຍາະເຍີ້ຍພຣະອົງບໍ່ໄດ້. ໂທດນັ້ນແມ່ນໃຫ້ເປັນຄໍາເຕືອນຕໍ່ຄຣິສຕະຈັກ ເພື່ອປ້ອງກັນບໍ່ໃຫ້ມີການຫຼອກລວງຫຼືຄວາມໜ້າຊື່ໃຈຄົດ ແລະ ເພື່ອໃຫ້ຮູ້ໂທດກໍາຂອງການສໍ້ໂກງພຣະເຈົ້າ. {AA 73.4}

// {AA 74.1}

ບົດຮຽນນີ້ບໍ່ແມ່ນສໍາລັບຄຣິສຕະຈັກໃນຍຸກທໍາອິດເທົ່ານັ້ນ ແຕ່ລວມທັງທຸກຮຸ່ນຄົນໃນອະນາຄົດ ເພາະໄດ້ເຕືອນເຮົາໃຫ້ຮູ້ວ່າ ພຣະເຈົ້າຊົງກຽດຊັງຄວາມໂລບ, ຄວາມຫຼອກລວງ, ແລະ ຄວາມໜ້າຊື່ໃຈຄົດ. ຄວາມໂລບນັ້ນແຫຼະເປັນຕົ້ນເຫດຄວາມຜິດຂອງອານາເນຍກັບຊະຟີຣາ. ຄວາມຢາກໄດ້ໃນສ່ວນທີ່ເຄີຍສັນຍາວ່າຈະມອບໃຫ້ພຣະເຈົ້າ ເຮັດໃຫ້ພວກເຂົາຕົວະ ແລະ ເຮັດການໜ້າຊື່ໃຈຄົດ. {AA 74.1}

ພຣະເຈົ້າຊົງກຳໜົດໃຫ້ການປະກາດຂ່າວປະເສີດຕ້ອງເພິ່ງພາຄວາມພາກພຽນ ແລະ ເງິນຖວາຍຈາກຄົນຂອງພຣະອົງ. ການຖວາຍດ້ວຍໃຈສັດທາ ແລະ ສິບລົດແມ່ນຊັບສິນເພື່ອຄໍ້າຊູວຽກງານຂອງພຣະອົງ. ທ່າມກາງສິ່ງທັງຫຼາຍທີ່ຊົງປະທານໃຫ້ນັ້ນ ໜຶ່ງສ່ວນສິບເປັນຂອງພຣະອົງ. ພຣະອົງຊົງໃຫ້ທຸກຄົນຕັດສິນໃຈເອງວ່າຈະຖວາຍຫຼາຍກວ່ານີ້ຫຼືບໍ. ແຕ່ເມື່ອມີຄົນໄດ້ຮັບການບັນດານໃຈຈາກພຣະວິນຍານບໍລິສຸດ ແລະ ໄດ້ໃຫ້ຄໍາໝັ້ນສັນຍາແລ້ວວ່າຈະຖວາຍເງິນໃນຈຳນວນທີ່ກຳນົດຂຶ້ນ ຜູ້ທີ່ສັນຍານັ້ນບໍ່ມີສິດໃນເງິນຄຳດັ່ງກ່າວ. ຄຳສັນຍາຕໍ່ມະນຸດດ້ວຍກັນຖືວ່າມີຜົນສັກສິດ ແລ້ວຄຳສັນຍາຕໍ່ພຣະເຈົ້າບໍ່ມີຜົນສັກສິດຫຼາຍກວ່ານັ້ນອີກບໍ? ຄຳສັນຍາທີ່ຖືກຕັດສິນດ້ວຍຄວາມສຳນຶກຜິດຊອບແຫ່ງຈິດໃຈມີຄວາມສັກສິດໜ້ອຍກວ່າຄຳສັນຍາທີ່ເປັນລາຍລັກອັກສອນລະຫວ່າງມະນຸດດ້ວຍກັນຊັ້ນບໍ? {AA74.2}

// {AA 74.3}

ເມື່ອແສງສະຫວ່າງຂອງພຣະເຈົ້າສ່ອງເຂົ້າໃນຈິດໃຈຢ່າງຮຸ່ງແຈ້ງ ແລະ ດ້ວຍຣິດອຳນາດ ນິໄສເຫັນແກ່ຕົວກໍຈະຖອຍໜີ ແລະ ຈະເກີດຄວາມປາຖະໜາຢາກປະກອບສ່ວນເຂົ້າໃນວຽກງານຂອງພຣະເຈົ້າ. ແຕ່ຢ່າໃຫ້ຜູ້ໃດຄິດວ່າຊາຕານຈະປ່ອຍໃຫ້ເຂົາປະຕິບັດຕາມຄໍາໝັ້ນສັນຍາໄດ້ງ່າຍໆ. ມັນບໍ່ຢາກເຫັນຄຣິສຕະຈັກຂອງພຣະເຈົ້າຈະເລີນຂຶ້ນ. ມັນຈຶ່ງຫຼອກໃຫ້ຄິດວ່າເງິນຈໍານວນທີ່ສັນຍານັ້ນຫຼາຍໂພດ ແລະ ຈະເຮັດໃຫ້ບໍ່ມີເງິນໄປຊື້ດິນດອນຫຼືສິ່ງຂອງທີ່ຄອບຄົວຕ້ອງການ. {AA 74.3}

// {AA 75.1}

ພຣະເຈົ້າເປັນຜູ້ອວຍພອນໃຫ້ຄົນມີດິນດອນຕ່ອນຫຍ້າ ແລະ ພຣະອົງອວຍພອນເພື່ອໃຫ້ໃຊ້ສະໜັບສະໜູນວຽກງານການປະກາດຂ່າວປະເສີດຂອງພຣະອົງ. ພຣະອົງສົ່ງແດດ ສົ່ງຝົນມາ ເຮັດໃຫ້ພືດພັນຈະເລີນງອກງາມ. ພຣະອົງອວຍພອນໃຫ້ມີສຸຂະພາບ ແລະ ຄວາມສາມາດໃນການຫາເງິນ. ສິ່ງທັງໝົດທີ່ພວກເຮົາມີລ້ວນແຕ່ມາຈາກພຣະຫັດຂອງພຣະອົງ. ພຣະອົງປາຖະໜາໃຫ້ຄົນເຮົາສະແດງຄວາມກະຕັນຍູຜ່ານການຖວາຍສິບລົດ ແລະ ຸຖວາຍການທົ່ວໄປ ເຊັ່ນ: ການຸຖວາຍຂອບພຣະຄຸນ, ການຖວາຍຕາມສັດທາ, ແລະ ການຖວາຍຊົດໃຊ້ແທນຄືນ. ຖ້າມີການຖວາຍເງິນເຂົ້າມາໃນຄັງຕາມແຜນການທີ່ພຣະອົງຊົງກຳນົດໄວ້ ຄືການຖວາຍສິບລົດ ແລະ ການຖວາຍທົ່ວໄປດ້ວຍໃຈກວ້າງຂວາງ ກໍຈະມີຊັບສິນອຸດົມສົມບູນເພື່ອວຽກງານການປະກາດຂອງພຣະອົງ. {AA 75.1}

// {AA 75.2}

ແຕ່ຄວາມເຫັນແກ່ຕົວເຮັດໃຫ້ຈິດໃຈຂອງຄົນເຮົາແຂງກະດ້າງ ແລະ ຄືກັບອານາເນຍ ແລະ ຊະຟີຣາ ຖືກທົດລອງໃຫ້ລັກເອົາມ້ຽນແດ່ ແລ້ວຕັ້ງຕິວ່າຕົນເຮັດຕາມຫຼັກການຖວາຍຂອງພຣະເຈົ້າແລ້ວ. ຫຼາຍຄົນໃຊ້ຈ່າຍຢ່າງຟຸມເຟືອຍຕາມທີ່ໃຈຢາກໄດ້. ຄົນເຫຼົ່ານັ້ນຕາມໃຈຢາກ ຄືຄວາມຢາກໄດ້ ແລະ ຄວາມຢາກມ່ວນ. ແລ້ວກໍຝືນໃຈຖວາຍໃຫ້ພຣະເຈົ້າໜ້ອຍດຽວໜຶ່ງ. ພວກເຂົາລືມໄປວ່າ ຈະມີມື້ໜຶ່ງທີ່ພຣະເຈົ້າກວດສອບວ່າສິ່ງທັງຫຼາຍທີ່ພຣະອົງປະທານໃຫ້ນັ້ນຖືກນໍາມາໃຊ້ແນວໃດ ແລະ ພຣະອົງຈະບໍ່ຍອມຮັບການຖວາຍສ່ວນເຫຼືອໃຊ້ອັນເລັກນ້ອຍຂອງຄົນປັດຈຸບັນ ບໍ່ຕ່າງຫຍັງກັບທີ່ພຣະອົງບໍ່ຍອມຮັບການຖວາຍຂອງອານາເນຍກັບຊະຟີຣາ. {AA 75.2}

// {AA 75.3}

ພຣະເຈົ້າຊົງປະສົງໃຫ້ການລົງໂທດຢ່າງຮຸນແຮງນັ້ນເປັນບົດຮຽນໃຫ້ຮູ້ວ່າພຣະອົງກຽດຊັງຄວາມໜ້າຊື່ໃຈຄົດ ແລະ ການຫຼອກລວງສໍ່າໃດ. ອານາເນຍກັບຊະຟີຣາຕົວະວ່າຕົນໄດ້ຖວາຍເງິນທັງໝົດ ແຕ່ນັ້ນເປັນການຫຼອກລວງພຣະວິນຍານບໍລິສຸດ ແລະ ຜົນຕາມມາແມ່ນ ພວກເຂົາຕ້ອງສູນເສຍຊີວິດໃນໂລກນີ້ ແລະ ຊີວິດພາຍພາກໜ້າ. ພຣະເຈົ້າອົງດຽວກັນທີ່ຊົງລົງໂທດພວກເຂົາ ຊົງປະນາມຄວາມເທັດທັງມວນໃນທຸກມື້ນີ້. ປາກຂີ້ຕົວະເປັນສິ່ງທີ່ໜ້າກຽດຊັງສໍາລັບພຣະເຈົ້າ. ພຣະອົງຊົງກ່າວເຖິງນະຄອນເຢຣູຊາເລັມໃໝ່ວ່າ: “ສິ່ງໃດທີ່ເປັນມົນທິນ ຊົ່ວຮ້າຍ ຫຼືຜູ້ທີ່ເຮັດໃນສິ່ງທີ່ໜ້າອັບອາຍໜ້າກຽດຊັງ ຫຼືຄົນຂີ້ຕົວະ ຈະເຂົ້າໄປໃນນະຄອນນັ້ນບໍ່ໄດ້ເດັດຂາດ...” (ພຣະນິມິດ 21:27) ຈົ່ງເວົ້າຄວາມຈິງສະເໝີຢ່າງລະມັດລະວັງ. ໃຫ້ຄວາມຈິງເປັນສ່ວນປະກອບຂອງຊີວິດ. ການບໍ່ລະວັງທີ່ຈະເວົ້າແຕ່ຄວາມຈິງ ແລະ ການປິດບັງຄວາງຈິງເພື່ອໃຫ້ເປັນໄປຕາມແຜນການອັນເຫັນແກ່ຕົວຂອງຕົນກໍຈະເຮັດໃຫ້ສູນເສຍຄວາມເຊື່ອ. “ເຫດສະນັ້ນເຈົ້າທັງຫຼາຍຈົ່ງຢຶດໝັ້ນເອົາຄວາມຈິງຄາດແອວໄວ້.” (ເອເຟໂຊ 6:14.) ຜູ້ໃດຕົວະຜູ້ນັ້ນຂາຍຈິດວິນຍານຕົນເອງໃນລາຄາຕ່ຳ. ບາງຄັ້ງລາວອາດຈະເວົ້າວ່າຕົວະຍ້ອນຈໍາເປັນ; ຕົວະເພື່ອຫວັງໃຫ້ທຸລະກິດກ້າວໜ້າ ແຕ່ສຸດທ້າຍລາວກໍຈະເຊື່ອໃຈໃຜບໍ່ໄດ້. ຍ້ອນຕົນເອງຂີ້ຕົວະ ຈຶ່ງບໍ່ເຊື່ອຄໍາເວົ້າຂອງຄົນອື່ນ. {AA 75.3}

// {AA 76.1}

ໃນກໍລະນີຂອງອານາເນຍກັບຊະຟີຣານັ້ນ ການສໍ້ໂກງພຣະເຈົ້າໄດ້ຮັບໂທດໂດຍທັນທີ. ຄວາມບາບອັນດຽວກັນນີ້ກໍເກີດຂຶ້ນແລ້ວເກີດຂຶ້ນອີກລຸນມາ ແລະ ໃນສະໄໝຂອງພວກເຮົາກໍມີຫຼາຍຄົນເຮັດຄວາມບາບນີ້. ເຖິງວ່າບໍ່ເຫັນການລົງໂທດຂອງພຣະເຈົ້າກັບຕາ ແຕ່ວ່າສໍາລັບພຣະອົງແລ້ວ ຄວາມບາບດັ່ງກ່າວກໍຍັງຊົ່ວຮ້າຍຄືກັບໃນສະໄໝຂອງອັກຄະສາວົກ. ພຣະເຈົ້າຊົງເຕືອນໄວ້ແລ້ວ; ພຣະອົງໄດ້ສະແດງໃຫ້ເຫັນແລ້ວວ່າພຣະອົງກຽດຊັງຄວາມຜິດບາບນີ້ສໍ່າໃດ. ສະນັ້ນໃຫ້ເຮົາໝັ້ນໃຈໄດ້ວ່າ ຜູ້ໃດໜ້າຊື່ໃຈຄົດຫຼືໂລບມາກໂລພາລາວກຳລັງທໍາລາຍຈິດວິນຍານຂອງຕົນເອງ. {AA 76.1}
