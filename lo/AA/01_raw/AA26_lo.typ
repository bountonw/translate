= 26

== ອາໂປໂລທີ່ເມືອງໂກຣິນໂທ

==== ອີງຕາມ ກິດຈະການ 18:18–28.

// {AA 269.1}

ຫຼັງຈາກອອກຈາກເມືອງໂກຣິນໂທແລ້ວ ໂປໂລໄດ້ເດີນທາງໄປປະກາດໃນເມືອງເອເຟໂຊ. ເພິ່ນກໍາລັງມຸ່ງໜ້າໄປສູ່ກຸງເຢຣູຊາເລັມເພື່ອໄປຮ່ວມເທສະການສະຫຼອງ ແລະໄດ້ພັກແຮມຢູ່ເມືອງເອເຟໂຊພຽງໄລຍະເວລາສັ້ນໆ. ເພິ່ນໄດ້ໂຕ້ຕອບກັບຊາວຢິວໃນທໍາມະສາລາ ແລະຄົນເຫຼົ່ານັ້ນສົນໃຈໃນຄໍາສອນຂອງເພິ່ນ ຈຶ່ງຂໍຮ້ອງໃຫ້ເພິ່ນຢູ່ກັບພວກເຂົາຕໍ່. ແຜນການໄປກຸງເຢຣູຊາເລັມເຮັດໃຫ້ເພິ່ນຈໍາເປັນຕ້ອງອໍາລາພວກເຂົາໄປ ແຕ່ເພິ່ນສັນຍາວ່າຈະກັບມາອີກ “ຖ້າແມ່ນນໍ້າພຣະໄທຂອງພຣະເຈົ້າ.” ເພິ່ນໄດ້ປະອາກີລາກັບປີຊະກີລາໃຫ້ສືບຕໍ່ວຽກງານການປະກາດໃນເມືອງເອເຟໂຊ. {AA 269.1}

// {AA 269.2}

ໃນເວລານັ້ນ “ມີຄົນຢິວຜູ້ໜຶ່ງຊື່ວ່າ ອາໂປໂລ, ລາວເກີດໃນເມືອງອາເລັກຊັນເດຍ ແລະໄດ້ມາທີ່ເມືອງເອເຟໂຊ, ລາວເປັນຄົນມີໂວຫານດີດ້ານການເວົ້າ ແລະມີຄວາມຊໍານານທາງພຣະຄໍາພີດ້ວຍ.” ລາວໄດ້ຍິນຄໍາສອນຂອງໂຢຮັນບັບຕິດສະໂຕ ໄດ້ຮັບເອົາບັບຕິດສະມາ ແລະກາຍເປັນຫຼັກຖານຢັ້ງຢືນວ່າການປະກາດຂອງຜູ້ປະກາດພຣະທໍາໂຢຮັນບໍ່ໄດ້ໄຮ້ປະໂຫຍດ. ພຣະຄໍາພີບັນທຶກກ່ຽວກັບອາໂປໂລວ່າ: “ລາວໄດ້ຮັບການເຝິກຝົນໃນທາງຂອງອົງພຣະຜູ້ເປັນເຈົ້າ ແລະກ່າວສັ່ງສອນເຖິງເລື່ອງຂອງພຣະເຢຊູເຈົ້າຢ່າງຖືກຕ້ອງ ແລະໜັກແໜ້ນ. ເຖິງປານນັ້ນເພິ່ນເອງກໍຮູ້ພຽງແຕ່ບັບຕິດສະມາຂອງໂຢຮັນເທົ່ານັ້ນ.” {AA 269.2}

// {AA 270.1}

ໃນເວລາທີ່ອາໂປໂລຢູ່ເມືອງເອເຟໂຊເພິ່ນໄດ້ “ກ່າວສັ່ງສອນດ້ວຍໃຈກ້າຫານໃນທໍາມະສາລາ.” ໃນບັນດາຜູ້ຟັງນັ້ນລວມມີອາກີລາກັບປີຊະກີລາຢູ່ນໍາ. ເຂົາທັງສອງເຫັນວ່າ ອາໂປໂລຍັງບໍ່ທັນຮູ້ຂ່າວປະເສີດຢ່າງຖ່ອງແທ້ “ພວກເຂົາຈຶ່ງຕ້ອງຮັບລາວໄວ້ໃນເຮືອນຂອງຕົນແລະອະທິບາຍທາງຂອງພຣະເຈົ້າໃຫ້ລາວຮູ້ຢ່າງຖືກຕ້ອງຕື່ມຂຶ້ນ.” ຜ່ານການສິດສອນຂອງຜົວເມຍຄູ່ນີ້ ອາໂປໂລໄດ້ເຂົ້າໃຈພຣະຄໍາພີຈະແຈ້ງຂຶ້ນ ແລະກາຍເປັນຜູ້ສົ່ງເສີມຄວາມເຊື່ອໃນພຣະຄຣິສທີ່ຖືວ່າມີຄວາມສາມາດທີ່ສຸດຜູ້ໜຶ່ງ. {AA 270.1}

// {AA 270.2}

ອາໂປໂລປາຖະໜາທີ່ຈະຂ້າມໄປແຂວງອະຂາຢາ.ພວກພີ່ນ້ອງຈຶ່ງ “ຂຽນຈົດໝາຍຝາກໄປເຖິງພີ່ນ້ອງທີ່ເຊື່ອໃນແຂວງອະຂາຢາໃຫ້ຕ້ອນຮັບລາວໄວ້” ໃນຖານະອາຈານສອນທີ່ສອດຄ່ອງກັບຄໍາສອນຂອງຄຣິສຕະຈັກຂອງພຣະຄຣິສ. ລາວເດີນທາງໄປເມືອງໂກຣິນໂທ ແລະປະກາດໃນສະຖານທີ່ຊຸມນຸມຊົນແລະຕາມເຮືອນຊານ, ທັງໄດ້ “ໂຕ້ຕອບກັບພວກຢິວຢ່າງແຂງແຮງ…ໂດຍອ້າງຂໍ້ພຣະຄໍາພີທີ່ພິສູດໃຫ້ເຫັນວ່າ ພຣະເຢຊູເຈົ້າຊົງເປັນພຣະຄຣິສ.” ໂປໂລໄດ້ຫວ່ານເມັດແຫ່ງຄວາມຈິງ ແລ້ວອາໂປໂລເປັນຜູ້ຫົດນໍ້າ. ຜົນສໍາເລັດໃນການປະກາດຂອງອາໂປໂລເຮັດໃຫ້ຜູ້ເຊື່ອບາງຄົນຍົກຍ້ອງລາວຫຼາຍກວ່າໂປໂລ. ການປຽບທຽບນີ້ເຮັດໃຫ້ມີການແບ່ງພັກແບ່ງພວກໃນຄຣິສຕະຈັກ ເຊິ່ງເປັນໄພຄຸກຄາມຄວາມກ້າວໜ້າຂອງຂ່າວປະເສີດ. {AA 270.2}

// {AA 270.3}

ໃນໄລຍະປີເຄິ່ງທີ່ໂປໂລຢູ່ເມືອງໂກຣິນໂທ ເພິ່ນໄດ້ຕັ້ງໃຈສອນຂ່າວປະເສີດຢ່າງງ່າຍໆ. ເພິ່ນ “ບໍ່ໄດ້ໃຊ້ຖ້ອຍຄໍາຍາກຫຼືຄວາມຮູ້ອັນໜ້າຟັງ;” ແຕ່ດ້ວຍຄວາມຢ້ານກົວຈົນສັ່ນເຊັນ  ດ້ວຍຄໍາເວົ້າ “ເຊິ່ງໄດ້ສໍາແດງພຣະວິນຍານແລະຣິດອໍານາດຂອງພຣະເຈົ້າ.” ເພິ່ນໄດ້ “ປະກາດຄວາມຈິງອັນເລິກລັບຂອງພຣະເຈົ້າ” ເພື່ອໃຫ້ຄວາມເຊື່ອຂອງພີ່ນ້ອງໃນເມືອງໂກຣິນໂທ “ບໍ່ໄດ້ຂຶ້ນຢູ່ກັບປັນຍາຂອງມະນຸດ ແຕ່ອາໄສຣິດອໍານາດຂອງພຣະເຈົ້າ.” (1 ໂກຣິນໂທ 2:1, 4, 5.) {AA 270.3}

// {AA 271.1}

ໂປໂລຈໍາເປັນຕ້ອງປັບປ່ຽນວິທີການປະກາດໃຫ້ແຖດເໝາະກັບຄຣິສຕະຈັກ. ຖັດມາເພິ່ນໄດ້ອະທິບາຍວ່າ: “ພີ່ນ້ອງທັງຫຼາຍເອີຍ ຕາມຄວາມເປັນຈິງແລ້ວ ຝ່າຍເຮົາຈະເວົ້າກັບພວກເຈົ້າເໝືອນເວົ້າກັບຄົນທີ່ຢູ່ຝ່າຍພຣະວິນຍານກໍບໍ່ໄດ້ ເຮົາຈໍາເປັນຕ້ອງເວົ້າກັບພວກເຈົ້າເໝືອນດັ່ງເວົ້າກັບຄົນທີ່ຢູ່ຝ່າຍມະນຸດທໍາມະດາ ເໝືອນດັ່ງພວກເຈົ້າເປັນເດັກນ້ອຍຝ່າຍຄວາມເຊື່ອໃນພຣະຄຣິສ. ເຮົາໄດ້ລ້ຽງພວກເຈົ້າດ້ວຍນ້້ຳນົມ ບໍ່ແມ່ນດ້ວຍອາຫານແຂງ ເພາະວ່າເມື່ອກ່ອນນັ້ນ ພວກເຈົ້າຍັງບໍ່ສາມາດຮັບໄດ້ເທື່ອ ຈົນມາບັດນີ້ ພວກເຈົ້າກໍຍັງບໍ່ທັນສາມາດຮັບໄດ້ອີກ.” (1 ໂກຣິນໂທ 3:1, 2.) ຜູ້ເຊື່ອຊາວໂກຣິນໂທຫຼາຍຄົນຮັບຮູ້ຄໍາສອນຂອງເພິ່ນຊ້າ. ລະດັບຄວາມຮູ້ດ້ານຈິດວິນຍານຂອງພວກເຂົາຍັງບໍ່ສົມກັບໂອກາດທີ່ໄດ້ຮັບ. ພວກເຂົາຄວນມີຄວາມກ້າວໜ້າໃນດ້ານຄວາມເຊື່ອ ຄວນເຂົ້າໃຈແລະປະຕິບັດຕາມຄວາມຈິງທີ່ເລິກເຊິ່ງກວ່າເກົ່າ ແຕ່ພວກເຂົາຊໍ້າພັດເປັນຄືພວກສາວົກໃນເວລາທີ່ພຣະເຢຊູກ່າວວ່າ: “ເຮົາຍັງມີຫຼາຍເລື່ອງທີ່ຈະບອກພວກເຈົ້າ ແຕ່ໃນເວລານີ້ພວກເຈົ້າບໍ່ສາມາດຈະທົນໄດ້.” (ໂຢຮັນ 16:12.) ຄວາມອິດສາ, ຄວາມຄິດຊົ່ວ, ແລການໃສ່ຮ້າຍໄດ້ປິດຈິດໃຈຂອງຜູ້ເຊື່ອຫຼາຍຄົນໃນເມືອງໂກຣິນໂທ ກີດກັ້ນບໍ່ໃຫ້ໄດ້ຮັບພຣະວິນຍານບໍລິສຸດຢ່າງເຕັມທີ່. ສ່ວນພຣະວິນຍານນັ້ນ “ຢັ່ງຮູ້ທຸກສິ່ງ ເຖິງແມ່ນເປັນຄວາມເລິກລັບຂອງພຣະເຈົ້າ.” (1 ໂກຣິນໂທ 2:10.) ເຖິງວ່າຈະສະຫຼາດຕາມປັນຍາຝ່າຍໂລກປານໃດກໍຕາມ ພວກເຂົາກໍຍັງເປັນເດັກນ້ອຍໃນດ້ານການຮູ້ຈັກພຣະຄຣິສ. {AA 271.1}

// {AA 271.2}

ໂປໂລສິດສອນຜູ້ເຊື່ອຊາວໂກຣິນໂທໃຫ້ຮູ້ພື້ນຖານຄວາມເຊື່ອໃນພຣະຄຣິສ, ປຽບເໝືອນຊັ້ນອານຸບານດ້ານຄວາມເຊື່ອ. ເພິ່ນຈໍາເປັນຕ້ອງສອນພວກເຂົາໃນຖານະຜູ້ທີ່ຍັງບໍ່ຮູ້ຣິດອໍານາດຂອງພຣະເຈົ້າທີ່ສາມາດປ່ຽນແປງຈິດໃຈໄດ້. ໃນເວລານັ້ນ ພວກເຂົາບໍ່ສາມາດເຂົ້າໃຈຄວາມເລິກລັບຂອງຄວາມພົ້ນໄດ້ ເພາະວ່າ “ມະນຸດທີ່ມີຈິດໃຈທໍາມະດາຈະຮັບສິ່ງເຫຼົ່ານັ້ນ ເຊິ່ງເປັນຂອງພຣະວິນຍານຂອງພຣະເຈົ້າກໍບໍ່ໄດ້, ເພາະພວກເຂົາເຫັນວ່າ ສິ່ງເຫຼົ່ານີ້ເປັນເລື່ອງໂງ່ສໍາລັບຕົນແລະບໍ່ສາມາດເຂົ້າໃຈ ເພາະວ່າທີ່ຈະເຂົ້າໃຈສິ່ງເຫຼົ່ານັ້ນໄດ້ກໍຕ້ອງອາໄສພຣະວິນຍານ.” (1 ໂກຣິນໂທ 2:10.) ເພິ່ນໄດ້ຫວ່ານເມັດແລ້ວ ແລະຄົນອື່ນຕ້ອງເປັນຜູ້ຫົດນໍ້າ. ຜູ້ທີ່ສືບທອດວຽກງານດັ່ງກ່າວຕ້ອງສືບຕໍ່ເງື່ອນທີ່ປະໄວ້ ຄືໃຫ້ແສງສະຫວ່າງແລະຄວາມຮູ້ດ້ານຈິດວິນຍານໃນເວລາອັນເໝາະສົມ ອີງຕາມທີ່ຄຣິສຕະຈັກສາມາດຮັບເອົາໄດ້. {AA 271.2}

// {AA 272.1}

ເມື່ອເລີ່ມຕົ້ນປະກາດໃນເມືອງໂກຣິນໂທ ໂປໂລຮູ້ວ່າຕົນຕ້ອງສອນຄວາມຈິງອັນຍິ່ງໃຫຍ່ທີ່ຕົນປາຖະໜາຢາກສອນຢ່າງລະມັດລະວັງ. ເພິ່ນຮູ້ວ່າໃນບັນດາຜູ້ຟັງມີຜູ້ທີ່ປັກໃຈເຊື່ອໃນທິດສະດີທີ່ມະນຸດຄິດຂຶ້ນ ແລະມີຜູ້ທີ່ສະໜັບສະໜູນຮູບແບບການນະມັດສະການທຽມເທັດ; ພວກເຂົາຕາບອດ ຄົ້ນຫາຫຼັກເກນທໍາມະຊາດມາໂຕ້ແຍ້ງຄວາມຈິງດ້ານຈິດວິນຍານແລະຊີວິດນິຣັນທີ່ໄດ້ກ່າວໄວ້ໃນພຣະຄໍາພີ. ເພິ່ນຍັງຮູ້ອີກວ່າ ຄົນທີ່ຕໍ່ຕ້ານຈະບິດເບືອນຄວາມໝາຍຂອງພຣະຄໍາພີ ແລະຈະມີຄົນຫົວຂວັນແລະເຢາະເຢີ້ຍຂ່າວປະເສີດຂອງພຣະຄຣິສ. {AA 272.1}

// {AA 272.2}

ໃນການນໍາຄົນມາຫາພຣະຄຣິສຜູ້ວາຍພຣະຊົນເທິງໄມ້ກາງແຂນນັ້ນ ໂປໂລບໍ່ໄດ້ຕຳໜິຄົນທີ່ເຮັດຜິດສິນທໍາໂດຍກົງ ຫຼືບອກວ່າຄວາມບາບຂອງພວກເຂົາໜັກໜາສໍ່າໃດໃນສາຍພຣະເນດຂອງພຣະເຈົ້າຜູ້ບໍລິສຸດ. ກົງກັນຂ້າມ ເພິ່ນໄດ້ຕັ້ງເປົ້າໝາຍຊີວິດທີ່ແທ້ຈິງ ແລະພະຍາຍາມສັ່ງສອນພວກເຂົາໃຫ້ຮູ້ບົດຮຽນຂອງພຣະຄຣິສ ເຊິ່ງເປັນບົດຮຽນທີ່ເມື່ອຮັບເອົາແລ້ວ ຈະພາໃຫ້ເວັ້ນໜີຈາກສິ່ງທີ່ເປັນຝ່າຍໂລກແລະຄວາມບາບ ໃຫ້ເຂົ້າສູ່ຄວາມບໍລິສຸດແລະຄວາມຊອບທໍາ. ໂປໂລສອນການດຳເນີນຕາມຄວາມເຊື່ອໃນຊີວິດປະຈຳວັນແລະຄວາມບໍລິສຸດທີ່ຈະຕ້ອງມີຖ້າຈະໄດ້ຊື່ວ່າສົມຄວນເຂົ້າໃນອານາຈັກຂອງພຣະເຈົ້າ. ເພິ່ນປາຖະໜາຢາກເຫັນແສງສະຫວ່າງແຫ່ງຂ່າງປະເສີດຂອງພຣະຄຣິສທະລຸຄວາມມືດໃນຈິດໃຈຂອງພີ່ນ້ອງ ເພື່ອໃຫ້ພວກເຂົາເຫັນວ່າ ໃນສາຍຕາຂອງພຣະເຈົ້ານັ້ນ ການຜິດສິນທຳຂອງພວກເຂົາເປັນຕາລັງກຽດສໍ່າໃດ. ເພາະສະນັ້ນ ເນື້ອໃນຄໍາສອນຂອງເພິ່ນຈຶ່ງແມ່ນພຣະຄຣິສກັບການສິ້ນພຣະຊົນຂອງພຣະອົງ. ເພິ່ນສອນໃຫ້ຮູ້ວ່າ ພວກເຂົາຄວນສຶກສາພຣະຄໍາພີຢ່າງຈິງຈັງ,ໃຫ້ມີຄວາມຍິນດີໃນຄວາມພົ້ນຜ່ານການກັບໃຈໃໝ່ມາຫາພຣະເຈົ້າແລະມີຄວາມເຊື່ອໃນພຣະເຢຊູຄຣິສເຈົ້າ. {AA 272.2}

// {AA 273.1}

ນັກປັດສະຍາປິ່ນໜ້າໜີຈາກແສງສະຫວ່າງແຫ່ງຄວາມພົ້ນ ເພາະວ່າແສງສະຫວ່າງນັ້ນເຮັດໃຫ້ຫຼັກປັດສະຍາຂອງລາວເປັນຕາໜ້າອັບອາຍ; ຊາວໂລກບໍ່ຮັບເອົາແສງສະຫວ່າງນັ້ນ ເພາະບໍ່ຢາກແຍກຕົວອອກຈາກຮູບເຄົາລົບຕ່າງໆຂອງຕົນ. ໂປໂລເຫັນວ່າ ຈະຕ້ອງມີຄວາມເຂົ້າໃຈໃນລັກສະນະຂອງພຣະຄຣິສກ່ອນ ມະນຸດຈຶ່ງສາມາດຮັກແລະແນມເບິ່ງໄມ້ກາງແຂນດ້ວຍສາຍຕາແຫ່ງຄວາມເຊື່ອໄດ້. ນີ້ເປັນຈຸດເລີ່ມຕົ້ນໃນເລື່ອງຄວາມພົ້ນເຊິ່ງຜູ້ທີ່ໄດ້ຮັບການໄຖ່ຈະໄດ້ສຶກສາຄົ້ນຄວ້າແລະຂັບຮ້ອງເປັນບົດເພງສັນລະເສີນຕະຫຼອດຊົ່ວນິຣັນ. ມີແຕ່ໃນແສງສະຫວ່າງທີ່ສ່ອງຈາກໄມ້ກາງແຂນຂອງພຣະຄຣິສເທົ່ານັ້ນທີ່ຄົນເຮົາຈະປະເມີນຄຸນຄ່າຂອງມະນຸດຢ່າງຖືກຕ້ອງໄດ້. {AA 273.1}

// {AA 273.2}

ອໍານາດແຫ່ງພຣະຄຸນຂອງພຣະເຈົ້າສາມາດປ່ຽນແປງສັນດານຂອງມະນຸດໄດ້. ມະນຸດທີ່ມີຈິດໃຈມັກຮັກໃນຝ່າຍໂລກບໍ່ສາມາດມີຄວາມສຸກໃນສະຫວັນໄດ້; ຈິດໃຈທີ່ບໍ່ໄດ້ຮັບການປ່ຽນໃໝ່ຈະບໍ່ເພີດເພີນກັບຄວາມບໍລິສຸດຂອງສະຫວັນ ແລະຖ້າຄົນເຊັ່ນນີ້ສາມາດຫຼຸດເຂົ້າໄປໄດ້ກໍຈະບໍ່ຮູ້ສຶກວ່າໃນສະຫວັນມີສິ່ງໃດທີ່ໜ້າປະທັບໃຈ. ສິ່ງຝ່າຍໂລກທີ່ຄວບຄຸມຫົວໃຈຕ້ອງຖືກພຣະຄຸນຂອງພຣະຄຣິສປາບລົງກ່ອນມະນຸດບາບຈະມີຄວາມເມາະສົມກັບແຜ່ນດິນສະຫວັນແລະຈະຢູ່ຮ່ວມກັບເຫຼົ່າທູດສະຫວັນຜູ້ບໍລິສຸດໄດ້. ເມື່ອຜູ້ໃດຕາຍຕໍ່ຄວາມບາບຜູ້ນັ້ນຟື້ນຂຶ້ນມາມີຊີວິດໃໝ່ໃນພຣະຄຣິສ ຈິດໃຈຂອງລາວຈະເຕັມໄປດ້ວຍຄວາມຮັກຂອງພຣະເຈົ້າ; ຄວາມເຂົ້າໃຈກໍບໍລິສຸດ; ຄົນນັ້ນຈະມີຄວາມຍິນດີແລະຄວາມຮູ້ຈາກບໍ່ນໍ້າພຸອັນບໍ່ບົກແຫ້ງຈັກເທື່ອ. ຣັດສະໝີອັນເປັນນິດນິຣັນຈະສ່ອງທາງຂອງລາວຕະຫຼອດໄປ ເພາະວ່າແສງສະຫວ່າງແຫ່ງຊີວິດຈະຢູ່ກັບລາວສະເໝີ. {AA 273.2}

// {AA 273.3}

ໂປໂລຢາກໃຫ້ພີ່ນ້ອງຜູ້ເຊື່ອຊາວໂກຣິນໂທຮູ້ວ່າເພິ່ນເອງກັບຜູ້ຮ່ວມຮັບໃຊ້ຄົນອື່ນໆເປັນຜູ້ທີ່ພຣະເຈົ້າມອບໝາຍໃຫ້ສິດສອນຄວາມຈິງ, ຮັບໃຊ້ວຽກງານອັນດຽວກັນ, ແລະເພິ່ງພາພຣະເຈົ້າເພື່ອຜົນສໍາເລັດເຊັ່ນກັນ. ການຖົກຖຽງກັນເລື່ອງຄຸນສົມບັດຂອງຜູ້ຮັບໃຊ້ບໍ່ແມ່ນແນວທາງຂອງພຣະເຈົ້າ ແຕ່ເປັນຍ້ອນຄວາມລໍາອຽງຂອງຈິດໃຈ. “ຜູ້ໜຶ່ງ…ເວົ້າວ່າ ‘ຂ້າພະເຈົ້າຢູ່ຝ່າຍໂປໂລ’ ຜູ້ໜຶ່ງອີກເວົ້າວ່າ ‘ຂ້າພະເຈົ້າຢູ່ຝ່າຍອາໂປໂລ’ ພວກເຈົ້າບໍ່ໄດ້ເປັນພຽງແຕ່ມະນຸດທໍາມະດາບໍ? ດັ່ງນັ້ນ ອາໂປໂລແມ່ນຜູ້ໃດ? ແລະໂປໂລແມ່ນຜູ້ໃດ? ກໍເປັນພຽງຜູ້ຮັບໃຊ້ຂອງພຣະເຈົ້າທີ່ໄດ້ນໍາພວກເຈົ້າໃຫ້ເຊື່ອເທົ່ານັ້ນ, ພວກເຮົາແຕ່ລະຄົນ ຮັບໃຊ້ຕາມທີ່ອົງພຣະຜູ້ເປັນເຈົ້າໄດ້ມອບໝາຍໃຫ້. ເຮົາເປັນຜູ້ປູກ, ອາໂປໂລເປັນຜູ້ຫົດນໍ້າ, ແຕ່ແມ່ນພຣະເຈົ້າທີ່ເປັນຜູ້ເຮັດໃຫ້ໃຫຍ່ຂຶ້ນ. ຜູ້ປູກກັບຜູ້ຫົດນໍ້າກໍບໍ່ສໍາຄັນຢ່າງໃດ, ແມ່ນພຣະເຈົ້າເທົ່ານັ້ນທີ່ເປັນຜູ້ສໍາຄັນ ເພາະພຣະອົງເປັນຜູ້ເຮັດໃຫ້ໃຫຍ່ຂຶ້ນ.” (1 ໂກຣິນໂທ 3:4–7.) {AA 273.3}

// {AA 274.1}

ໂປໂລເປັນຜູ້ປະກາດຂ່າວປະເສີດຄົນທໍາອິດໃນເມືອງໂກຣິນໂທ ແລະໄດ້ຈັດຕັ້ງຄຣິສຕະຈັກຂຶ້ນ. ສິ່ງນີີ້ເປັນວຽກງານທີ່ພຣະເຈົ້າໄດ້ມອບໝາຍໃຫ້. ລຸນມາ ພຣະເຈົ້າໄດ້ພາຜູ້ຮັບໃຊ້ຄົນອື່ນມາຍັງເມືອງນີ້ ເພື່ອເຮັດໜ້າທີ່ຂອງຕົນ. ເມັດພັນທີ່ຫວ່ານແລ້ວ ຕ້ອງໄດ້ຮັບການຫົດນໍ້າ ແລະອາໂປໂລກໍຕ້ອງເປັນຜູ້ເຮັດໜ້າທີ່ດັ່ງກ່າວ. ລາວໄດ້ເດີນທາງໄປສະຖານທີ່ຕ່າງໆທີ່ໂປໂລໄດ້ປະກາດ ເພື່ອສິດສອນເພີ່ມເຕີມ ແລະຊ່ວຍໃຫ້ເມັດພັນທີ່ຫວ່ານແລ້ວຈະເລີນງອກງາມຂຶ້ນ. ລາວຊະນະໃຈຄົນ ແຕ່ວ່າພຣະເຈົ້າເປັນຜູ້ເຮັດໃຫ້ຈໍານວນຜູ້ເຊື່ອເພີ່ມຂຶ້ນ. ການປ່ຽນແປງຈິດໃຈບໍ່ແມ່ນຄວາມສາມາດຂອງມະນຸດ ແຕ່ແມ່ນຣິດອໍານາດຂອງພຣະເຈົ້າ. ຜູ້ປູກກັບຜູ້ຫົດນໍ້າບໍ່ສາມາດເຮັດໃຫ້ເມັດພັນໃຫຍ່ຂຶ້ນໄດ້ ແຕ່ວ່າພວກເຂົາຢູ່ພາຍໃຕ້ພຣະເຈົ້າ ເປັນຜູ້ທີ່ພຣະອົງແຕ່ງຕັ້ງໃຫ້ຮ່ວມມືກັບພຣະອົງໃນວຽກງານຂອງພຣະອົງ. ກຽດແລະສັກສີຂອງຄວາມສໍາເລັດເປັນຂອງພຣະເຈົ້າ. {AA 274.1}

// {AA 275.1}

 ຜູ້ຮັບໃຊ້ຂອງພຣະເຈົ້າບໍ່ມີຂອງປະທານຄືກັນໝົດ ແຕ່ວ່າໝົດທຸກຄົນເປັນຄົນງານຂອງພຣະອົງ. ແຕ່ລະຄົນຕ້ອງຮຽນຮູ້ຈາກພຣະອາຈານ ຄືພຣະເຢຊູ ແລະນຳສິ່ງທີ່ຕົນໄດ້ຮຽນຮູ້ນັ້ນໄປບອກໃຫ້ຄົນອື່ນ. ພຣະເຈົ້າໄດ້ມອບວຽກໃຫ້ແຕ່ລະບຸກຄົນ. ຂອງປະທານນັ້ນມີແຕກຕ່າງກັນ ແຕ່ຄົນງານທັງໝົດຕ້ອງຮັບໃຊ້ຢ່າງປອງດອງກັນ ດ້ວຍການຊົງນໍາແຫ່ງອໍານາດຂອງພຣະວິນຍານທີ່ຈະຊຳລະໃຫ້ເຮົາບໍລິສຸດ. ເມື່ອພວກເຂົາອອກໄປປະກາດຂ່າວປະເສີດແຫ່ງຄວາມພົ້ນ ຫຼາຍຄົນຈະຍອມຮັບຜິດບາບແລະຮັບເຊື່ອດ້ວຍອໍານາດຂອງພຣະເຈົ້າ. ຜູ້ຮັບເຊື່ອໃໝ່ຈະບໍ່ແນມເບິ່ງມະນຸດຂອງຜູ້ຮັບໃຊ້ ແຕ່ພຣະຄຣິສຈະປາກົດເປັນຜູ້ປະເສີດເໜືອຄົນທັງຫຼາຍ ເປັນຜູ້ສູງສຸດທ່າມກາງຄົນທັງປວງ. {AA 275.1}

// {AA 275.2}

“ຜູ້ປູກກັບຜູ້ຫົດນໍ້າກໍບໍ່ແຕກຕ່າງກັນຫຍັງເລີຍ, ແຕ່ລະຄົນຈະໄດ້ຮັບລາງວັນຕາມການງານທີ່ຕົນໄດ້ເຮັດນັ້ນ. ດ້ວຍວ່າ, ພວກເຮົາເປັນຜູ້ຮ່ວມກັນທໍາງານຂອງພຣະເຈົ້າ ແລະພວກເຈົ້າເປັນໄຮ່ນາຂອງພຣະເຈົ້າ. ພວກເຈົ້າກໍເປັນຕຶກຂອງພຣະເຈົ້າເໝືອນກັນ.” (1 ໂກຣິນໂທ 3:8, 9.) ໃນພຣະທຳຕອນນີ້ ໂປໂລສົມທຽບຄຣິສຕະຈັກໃສ່ທົ່ງນາ ເຊິ່ງເປັນບ່ອນທີ່ຄົນງານຕ້ອງເຮັດວຽກ ບົວລະບັດຜົນລະປູກຂອງພຣະເຈົ້າ ແລະສົມທຽບໃສ່ຕຶກທີ່ຕ້ອງເຕີບໃຫຍ່ກາຍເປັນວິຫານອັນສັກສິດຂອງພຣະອົງ. ພຣະເຈົ້າເປັນຫົວໜ້າຄົນງານ ແລະພຣະອົງໄດ້ແບ່ງໜ້າວຽກໃຫ້ຄົນງານແຕ່ລະຄົນ. ຜູ້ເຊື່ອທຸກຄົນຕ້ອງຢູ່ພາຍໃຕ້ການຊີ້ນໍາຂອງພຣະອົງ ອະນຸຍາດໃຫ້ພຣະອົງຊ່ວຍແລະເຮັດວຽກຜ່ານຄົນງານທຸກຄົນ. ພຣະອົງໄດ້ປະທານທັກສະແລະຄວາມຮູ້ຈັກກາລະເທສະໃຫ້ພວກເຂົາ ແລະຖ້າເຊື່ອໄດ້ຟັງຄໍາສັ່ງຂອງພຣະອົງ ຄວາມພະຍາຍາມຕ່າງໆຂອງພວກເຂົາກໍຈະປະສົບຜົນສໍາເລັດ. {AA 275.2}

// {AA 275.2}

ຜູ້ຮັບໃຊ້ຂອງພຣະເຈົ້າຕ້ອງເຮັດວຽກຮ່ວມກັນຢ່າງສຸພາບ ອ່ອນນ້ອມ ແລະປອງດອງກັນຢ່າງເປັນລະບຽບ ໃຫ້ “ຖືວ່າຜູ້ອື່ນດີກວ່າຕົນ.” (ໂຣມ 12:10.) ບໍ່ໃຫ້ໂຈມຕີກັນ, ບໍ່ໃຫ້ທໍາລາຍວຽກງານຂອງກັນແລະກັນ; ແລະບໍ່ໃຫ້ແບ່ງພັກແບ່ງພວກ. ທຸກຄົນທີ່ພຣະເຈົ້າມອບໃຫ້ປະກາດຂ່າວປະເສີດມີໜ້າທີ່ຂອງໃຜລາວ. ແຕ່ລະຄົນມີເອກະລັກສະເພາະຂອງຕົນ ແລະບໍ່ຄວນພະຍາຍາມປ່ຽນຕົນເອງໃຫ້ເປັນຄົນອື່ນ. ແຕ່ວ່າທຸກຄົນຕ້ອງເຄື່ອນໄຫວປອງດອງກັບຜູ້ຮັບໃຊ້ຄົນອື່ນ. ຜູ້ຮັບໃຊ້ຂອງພຣະເຈົ້າຕ້ອງເປັນອັນໜຶ່ງອັນດຽວກັນ. ບໍ່ມີໃຜຄວນຕັ້ງຕົນເອງເປັນເກນ ແລ້ວບໍ່ໃຫ້ກຽດຜູ້ຮັບໃຊ້ດ້ວຍກັນ ຫຼືຖືວ່າຄົນອື່ນດ້ອຍກວ່າຕົນເອງ. ທຸກຄົນຕ້ອງເຮັດໜ້າທີ່ຂອງຕົນຕາມທີ່ໄດ້ຮັບມອບໝາຍພາຍໃຕ້ການຊົງນຳຂອງພຣະເຈົ້າ. ທຸກຄົນຄວນໄດ້ຮັບກຽດ, ຄວາມຮັກ, ແລະກໍາລັງໃຈຈາກຜູ້ຮັບໃຊ້ຄົນອື່ນໆ. ໃຫ້ທຸກຄົນຮ່ວມກັນສືບຕໍ່ເຮັດວຽກຈົນງານສໍາເລັດ. {AA 275.2}

// {AA 276.1}

ໂປໂລໄດ້ຂຽນຫຼາຍກ່ຽວກັບຫຼັກການເຫຼົ່ານີ້ໃນຈົດໝາຍສະບັບທໍາອິດທີ່ສົ່ງເຖິງຄຣິສຕະຈັກໃນເມືອງໂກຣິນໂທ. ເພິ່ນກ່າວວ່າ “ຜູ້ຮັບໃຊ້ຂອງພຣະຄຣິສ” ເປັນ “ຜູ້ປົກປ້ອງຮັກສາຄວາມຈິງອັນເລິກລັບຂອງພຣະເຈົ້າ” ສ່ວນເລື່ອງວຽກງານການຮັບໃຊ້ເພິ່ນຂຽນວ່າ “ຜູ້ຮັບຜິດຊອບປ້ອງກັນຮັກສາຕ້ອງເປັນຄົນສັດຊື່. ສໍາລັບເຮົາແລ້ວ ການທີ່ພວກເຈົ້າ ຫຼືມະນຸດຄົນໃດ ຈະຕັດສິນເຮົານັ້ນຖືວ່າເປັນເລື່ອງເລັກນ້ອຍ, ເຖິງແມ່ນວ່າ ເຮົາເອງກໍບໍ່ໄດ້ຕັດສິນຕົວເຮົາ. ເພາະເຮົາບໍ່ຮູ້ວ່າ ເຮົາເຮັດຜິດອັນໃດ ເຖິງປານນັ້ນກໍບໍ່ພົ້ນຈາກການພິພາກສາຕັດສິນ ຜູ້ທີ່ຈະພິພາກສາຕັດສິນຕົວເຮົານັ້ນແມ່ນອົງພຣະຜູ້ເປັນເຈົ້າ. ເພາະສະນັ້ນ ພວກເຈົ້າຈຶ່ງບໍ່ຄວນຕັດສິນຄົນໃດຄົນໜຶ່ງກ່ອນເຖິງເວລາທີ່ໄດ້ກໍານົດໄວ້ ຈົນກວ່າພຣະຜູ້ເປັນເຈົ້າສະເດດມາປາກົດ ພຣະອົງຈະຊົງເປີດເຜີຍຄວາມລັບທີ່ເຊື່ອງໄວ້ໃນຄວາມມືດນັ້ນໃຫ້ແຈ່ມແຈ້ງ ແລະພຣະອົງຈະເປີດເຜີຍຄວາມນຶກຄິດອັນເລິກລັບໃນໃຈມະນຸດ, ເມື່ອນັ້ນແຫຼະ ແຕ່ລະຄົນຈະໄດ້ຮັບການຍ້ອງຍໍຈາກພຣະເຈົ້າຕາມທີ່ຕົນສົມຄວນໄດ້ຮັບ.” (1 ໂກຣິນໂທ 4:1–5.) {AA 276.1}

// {AA 276.2}

ມະນຸດບໍ່ໄດ້ຮັບມອບໝາຍໃຫ້ຕັດສິນລະຫວ່າງຜູ້ຮັບໃຊ້ຂອງພຣະເຈົ້າ. ພຣະເຈົ້າອົງດຽວເທົ່ານັ້ນເປັນຜູ້ຕັດສິນຜົນງານຂອງມະນຸດ ແລະພຣະອົງຈະປະທານບຳເໜັດແກ່ທຸກຄົນຢ່າງຍຸຕິທໍາ. {AA 276.2}

// {AA 276.3}

ໂປໂລເວົ້າໂດຍກົງກ່ຽວກັບການປຽບທຽບວຽກງານຂອງເພິ່ນໃສ່ຂອງອາໂປໂລວ່າ: “ພີ່ນ້ອງທັງຫຼາຍເອີຍ, ທີ່ເຮົາໄດ້ນໍາເອົາເລື່ອງອາໂປໂລແລະເຮົາມາກ່າວເປັນຕົວຢ່າງກໍເພື່ອຜົນປະໂຫຍດຂອງພວກເຈົ້າ ທີ່ຈະຮຽນຮູ້ເອົາຕາມແບບຢ່າງຂອງພວກເຮົາ ຄືຢ່າອອກນອກຂອບເຂດພຣະຄໍາພີ, ຢ່າໃຫ້ຜູ້ໃດຜູ້ໜຶ່ງໃນພວກເຈົ້າມີໃຈຈອງຫອງ ໂດຍຍົກຜູ້ໜຶ່ງຂຶ້ນແລະຂົ່ມຜູ້ໜຶ່ງລົງ. ຜູ້ໃດເຮັດໃຫ້ເຈົ້າຕ່າງຈາກຄົນອື່ນ ຫຼືມີສິ່ງໃດທີ່ເຈົ້າບໍ່ໄດ້ຮັບ, ຖ້າເຈົ້າໄດ້ຮັບແລ້ວ ເປັນຫຍັງເຈົ້າຈຶ່ງອວດເໝືອນກັບວ່າເຈົ້າບໍ່ໄດ້ຮັບເລີຍ?” (1 ໂກຣິນໂທ 4:6–7.) {AA 276.3}

// {AA 277.1}

ໂປໂລກ່າວໃຫ້ຄຣິສຕະຈັກຮູ້ຢ່າງຈະແຈ້ງກ່ຽວກັບໄພອັນຕະລາຍແລະຄວາມລໍາບາກທີ່ຜູ້ຮ່ວມຮັບໃຊ້ໄດ້ຜ່ານຜ່າຢ່າງອົດທົນໃນພາລະກິດຮັບໃຊ້ພຣະຄຣິສ. ເພິ່ນກ່າວວ່າ: “ຈົນເຖິງປະຈຸບັນນີ້ ພວກເຮົາກໍຍັງອຶດເຂົ້າ, ຢາກນໍ້າ, ຂາດເຄື່ອງນຸ່ງຫົ່ມ, ຖືກຕົບຕີ ແລະບໍ່ມີບ່ອນພັກພາອາໄສເປັນຫຼັກເປັນແຫຼ່ງ, ພວກເຮົາຍັງອົດສາຫາລ້ຽງຊີບຕົນເອງ ໂດຍເຮັດວຽກຢ່າງໜັກໜ່ວງ. ເມື່ອຖືກປ້ອຍດ່າ ພວກເຮົາກໍອວຍພອນ ເມື່ອຖືກຂົ່ມເຫັງພວກເຮົາກໍອົດທົນເອງ, ເມື່ອຖືກນິນທາປະໝາດ ພວກເຮົາກໍຊອກຫາທາງປອງດອງ ພວກເຮົາເປັນເໝືອນຂີ້ເຫຍື້ອຂອງໂລກ ພວກເຮົາປຽບເໝືອນຂອງເສດເຫຼືອຈາກສິ່ງສາລະພັດທີ່ໂລກເລືອກຖິ້ມຈົນເຖິງບັດນີ້. ເຮົາບໍ່ໄດ້ຂຽນຂໍ້ຄວາມເຫຼົ່ານີ້ເຖິງພວກເຈົ້າ ເພື່ອໃຫ້ພວກເຈົ້າອັບອາຍ, ແຕ່ເພື່ອເຕືອນສະຕິພວກເຈົ້າ ໃນຖານະເປັນລູກທີ່ຮັກຂອງເຮົາ. ເຖິງແມ່ນວ່າຊີວິດໃນພຣະຄຣິສ  ພວກເຈົ້າມີຜູ້ຄວບຄຸມດູແລເປັນສິບພັນຄົນກໍຕາມ, ແຕ່ພວກເຈົ້າກໍມີພໍ່ຄົນດຽວເທົ່ານັ້ນ ເພາະຊີວິດໃນພຣະເຢຊູຄຣິສເຈົ້ານັ້ນ, ເຮົາໄດ້ໃຫ້ກໍາເນີດພວກເຈົ້າໂດຍຂ່າວປະເສີດ.” (1 ໂກຣິນໂທ 4:11-15.) {AA 277.1}

// {AA 277.2}

ພຣະເຈົ້າຜູ້ສົ່ງຜູ້ປະກາດຂ່າວປະເສີດອອກໄປໃນຖານະທູດຂອງພຣະອົງບໍ່ພໍພຣະໄທເມື່ອສະມາຊິກຜູ້ເຊື່ອມັກຮັກຜູ້ຮັບໃຊ້ຄົນໃດຄົນໜຶ່ງ ຈົນບໍ່ຮັບເອົາຫຼັກທໍາຄໍາສອນຈາກຜູ້ຮັບໃຊ້ຄົນອື່ນ. ພຣະເຈົ້າສົ່ງຜູ້ຮັບໃຊ້ມາໃຫ້ ບໍ່ແມ່ນອີງໃສ່ຄວາມມັກຮັກຂອງສະມາຊິກຜູ້ເຊື່ອ ແຕ່ອີງໃສ່ຄວາມຈໍາເປັນຂອງພວກເຂົາ; ເພາະວ່າມະນຸດສາຍຕາສັ້ນແລະເບິ່ງບໍ່ເຫັນສິ່ງທີ່ເປັນປະໂຫຍດຕໍ່ຕົນເອງ. ບໍ່ມີຜູ້ຮັບໃຊ້ຄົນໃດມີຄຸນສົມບັດທຸກຢ່າງໃນການນໍາພາຄຣິສຕະຈັກໃຫ້ຈະເລີນຕາມແບບຢ່າງຂອງພຣະຄຣິສ; ສະນັ້ນ ພຣະເຈົ້າຈຶ່ງສົ່ງຜູ້ຮັບໃຊ້ຄົນອື່ນມາ ເຊິ່ງຜູ້ຮັບໃຊ້ເຫຼົ່ານັ້ນມີຄຸນສົມບັດທີ່ຄົນອື່ນຂາດເຂີນ. {AA 277.2}

// {AA 278.1}

ຄຣິສຕະຈັກຄວນຮັບເອົາຜູ້ຮັບໃຊ້ເຫຼົ່ານັ້ນດ້ວຍຄວາມຍິນດີ ໃຫ້ປານກັບວ່າແມ່ນພຣະເຢຊູເອງ. ຄວນຮິບໂຮມເອົາຄໍາສອນຂອງຜູ້ຮັບໃຊ້ແຕ່ລະຄົນໃຫ້ໄດ້ຫຼາຍທີ່ສຸດ. ຄວນນອບນ້ອມຮັບເອົາຄວາມຈິງທີ່ຜູ້ຮັບໃຊ້ຂອງພຣະເຈົ້າສິດສອນ ແຕ່ບໍ່ໃຫ້ບູຊາຜູ້ຮັບໃຊ້ຄົນໃດຄົນໜຶ່ງເດັດຂາດ. {AA 278.1}

// {AA 278.2}

ດ້ວຍພຣະຄຸນຂອງພຣະຄຣິສ ຜູ້ຮັບໃຊ້ຂອງພຣະເຈົ້າໄດ້ກາຍເປັນທໍ່ພຣະພອນແລະແສງສະຫວ່າງ. ເມື່ອອະທິຖານຢ່າງອົດທົນຈິງຈັງ ພວກເຂົາຈະໄດ້ຮັບພຣະວິນຍານບໍລິສຸດເພື່ອຮັບເອົາພາລະທີ່ຈະອອກໄປຊ່ວຍເຫຼືອໃຫ້ຜູ້ອື່ນໄດ້ຮັບຄວາມພົ້ນ. ຈິດໃຈຂອງພວກເຂົາເຕັມໄປດ້ວຍຄວາມຮ້ອນຮົນໃນການປະກາດໄຊຊະນະຂອງໄມ້ກາງແຂນ. ຢ່າງນີ້ແຫຼະພວກເຂົາກໍຈະໄດ້ຮັບຜົນສໍາເລັດ. ເມື່ອບໍ່ນໍາໃຊ້ປັນຍາຂອງມະນຸດ ຫຼືບໍ່ຍົກຍໍຕົນເອງ ວຽກງານຂອງພວກເຂົາຈະສາມາດຕ້ານທານການໂຈມຕີຂອງຊາຕານໄດ້. ຫຼາຍຄົນຈະຖືກຕ້ອນອອກຈາກຄວາມມືດມາສູ່ແສງສະຫວ່າງ ແລະຄຣິສຕະຈັກຫຼາຍແຫ່ງຈະເກີດຂຶ້ນ. ຄົນຈະຮັບເຊື່ອ ບໍ່ແມ່ນເຊື່ອຄົນ ແຕ່ເຊື່ອພຣະຄຣິສ. ຄວາມເຫັນແກ່ຕົວຈະຖືກບັງໄວ້; ມີແຕ່ພຣະເຢຊູເທົ່ານັ້ນຈະພົ້ນເດັ່ນ. {AA 278.2}

// {AA 278.3}

ໃນທຸກມື້ນີ້ ຜູ້ທີ່ຮັບໃຊ້ພຣະເຈົ້າສາມາດມີລັກສະນະເດັ່ນແບບດຽວກັນກັບຜູ້ປະກາດໃນສະໄໝຂອງພວກອັກຄະສາວົກ. ພຣະເຈົ້າພ້ອມທີ່ຈະປະທານຣິດອໍານາດໃຫ້ຜູ້ຮັບໃຊ້ຂອງພຣະອົງຄືກັບທີ່ປະທານໃຫ້ກັບໂປໂລ, ອາໂປໂລ, ຊີລາ, ຕີໂມທຽວ, ເປໂຕ, ຢາໂກໂບ, ແລະໂຢຮັນໃນສະໄໝກ່ອນ. {AA 278.3}

// {AA 278.4}

ໃນສະໄໝຂອງອັກຄະສາວົກ ມີຜູ້ເຊື່ອທີ່ເຂົ້າໃຈຜິດ. ຜູ້ເຊື່ອເຫຼົ່ານັ້ນອ້າງວ່າຕົນເຊື່ອໃນພຣະພຣະຄຣິສ ແຕ່ໃນເວລາດຽວກັນພວກເຂົາບໍ່ນັບຖືທູດຂອງພຣະອົງ. ພວກເຂົາປະກາດໂຕວ່າບໍ່ປະຕິບັດຕາມມະນຸດ ເພາະຕົນໄດ້ຮັບການສິດສອນຈາກພຣະຄຣິສໂດຍກົງ ບໍ່ຜ່ານຜູ້ຮັບໃຊ້ຂ່າວປະເສີດ. ພວກເຂົາບໍ່ຍອມຂຶ້ນນຳໃຜ ແລະບໍ່ຍອມຟັງສຽງຂອງຄຣິສຕະຈັກ. ຄົນເຊັ່ນນີ້ມີຄວາມສ່ຽງສູງຕໍ່ການຖືກຫຼອກລວງ. {AA 278.4}

// {AA 279.1}

ພຣະເຈົ້າໄດ້ແຕ່ງຕັ້ງໃຫ້ມີຜູ້ຊ່ວຍທີ່ມີຂອງປະທານແຕກຕ່າງກັນຢູ່ໃນຄຣິສຕະຈັກ ເພື່ອໃຫ້ຮ່ວມແຮງຮ່ວມໃຈກັນປະຕິບັດຕາມພຣະປະສົງຂອງພຣະວິນຍານບໍລິສຸດ. ຜູ້ທີ່ເອົາແຕ່ຄວາມຄິດຂອງຕົນເອງ ບໍ່ຍອມຮ່ວມມືກັບຜູ້ທີ່ມີປະສົບການອັນຍາວນານໃນວຽກງານຂອງພຣະເຈົ້າ ຈະກາຍເປັນຄົນຕາບອດຍ້ອນໝັ້ນໃຈຕົນເອງຫຼາຍ ບໍ່ສາມາດແບ່ງແຍກລະຫວ່າງຄວາມຈິງກັບຄວາມເທັດໄດ້. ຄົນລັກສະນະນີ້ບໍ່ຄວນຖືກເລືອກໃຫ້ເປັນຜູ້ນໍາໃນຄຣິສຕະຈັກ ເພາະວ່າຄົນຢ່າງນີ້ຈະເຮັດຕາມແຕ່ແນວຄິດແລະແຜນການຂອງຕົນເອງ ບໍ່ຫົວຊາຄວາມຄິດເຫັນຂອງພີ່ນ້ອງຜູ້ເຊື່ອ. ມັນເປັນເລື່ອງງ່າຍທີ່ມານຊາຕານຈະໃຊ້ຜູ້ທີ່ຕ້ອງການຄໍາແນະນໍາທຸກບາດກ້າວ ແຕ່ເປັນຜູ້ນໍາຮັບຜິດຊອບຈິດວິນຍານຂອງຜູ້ເຊື່ອດ້ວຍກໍາລັງຂອງຕົນເອງ ໂດຍບໍ່ເຄີຍຮຽນຮູ້ຈັກການຖ່ອມໃຈລົງຕາມແບບຢ່າງຂອງພຣະຄຣິສ. {AA 279.1}

// {AA 279.2}

 ຄວາມຮູ້ສຶກຢ່າງດຽວເທົ່ານັ້ນບໍ່ສາມາດບົ່ງຊີ້ໄດ້ວ່າຕົນຄວນຮັບໜ້າທີ່ໃດໜຶ່ງ. ຊາຕານພະຍາຍາມໃຫ້ຄົນເຮົາເຊື່ອວ່າພຣະເຈົ້າເປັນຜູ້ຊົງນໍາ ແຕ່ໃນຄວາມຈິງແລ້ວແມ່ນຄວາມຮູ້ສຶກເທົ່ານັ້ນ. ແຕ່ຖ້າພວກເຮົາພິຈາລະນາຢ່າງລະອຽດແລະຟັງຄໍາແນະນໍາຂອງພີ່ນ້ອງຜູ້ເຊື່ອ ພວກເຮົາຈະເຂົ້າໃຈພຣະປະສົງຂອງພຣະເຈົ້າ ເພາະມີພຣະສັນຍາວ່າ: “ພຣະອົງນໍາຜູ້ທີ່ຖ່ອມຕົວໄປໃນທາງອັນຊອບທໍາ ແລະສັ່ງສອນພວກເຂົາໃຫ້ຮູ້ເຖິງພຣະປະສົງດ້ວຍ.” (ເພງສັນລະເສີນ 25:9.) {AA 279.2}

// {AA 279.3}

ໃນຄຣິສຕະຈັກຍຸກຕົ້ນ ມີຜູ້ບໍ່ຍອມຮັບທັງໂປໂລແລະອາໂປໂລ ແຕ່ຖືວ່າເປໂຕເປັນຜູ້ນໍາຂອງຕົນ. ພວກເຂົາໃຫ້ເຫດຜົນວ່າ ໂປໂຕເປັນຄົນໃກ້ຊິດພຣະເຢຊູທີ່ສຸດເມື່ອພຣະອົງຍັງຢູ່ໃນໂລກນີ້ ແຕ່ໂປໂລເປັນຜູ້ທີ່ຂົ່ມເຫັງຜູ້ເຊື່ອ. ແນວຄິດແລະຄວາມຮູ້ສຶກຂອງພວກເຂົາຖືກຄວາມລໍາອຽງຄອບງໍາ. ພວກເຂົາບໍ່ໄດ້ສະແດງຄວາມເປີດກວ້າງ, ຄວາມເອື້ອເຟື້ອ, ແລະຄວາມອ່ອນໂຍນອັນບົ່ງຊີ້ໃຫ້ເຫັນວ່າມີພຣະຄຣິສຢູ່ໃນໃຈ. {AA 279.3}

// {AA 280.1}

ມີຄວາມສ່ຽງສູງທີ່ຄວາມຄິດແບ່ງພັກແບ່ງພວກນີ້ຈະເປັນອັນຕະລາຍຮ້າຍແຮງຕໍ່ຄຣິສຕະຈັກ ພຣະເຈົ້າຈຶ່ງສັ່ງໃຫ້ໂປໂລກ່າວຕັກເຕືອນຢ່າງຈິງຈັງແລະຄັດຄ້ານຢ່າງແຂງແກ່ນ. ຕໍ່ບັນດາຜູ້ທີ່ເວົ້າວ່າ “ຂ້ອຍຕິດຕາມໂປໂລ,” “ຂ້ອຍຕິດຕາມອາໂປໂລ,” “ຂ້ອຍຕິດຕາມເປໂຕ,” “ຂ້ອຍຕິດຕາມພຣະຄຣິສ” ໂປໂລໄດ້ຖາມພວກເຂົາວ່າ: “ພຣະຄຣິສແບ່ງເປັນຫຼາຍອົງແລ້ວບໍ? ໂປໂລຖືກຄຶງທີ່ໄມ້ກາງແຂນເພື່ອພວກເຈົ້າຊັ້ນບໍ? ພວກເຈົ້າຮັບບັບຕິດສະມາໃນນາມຂອງໂປໂລຊັ້ນບໍ?” ເພິ່ນໄດ້ຮ້ອງຂໍວ່າ: “ດັ່ງນັ້ນແຫຼະ, ຢ່າໃຫ້ຜູ້ໃດຍົກມະນຸດຂຶ້ນມາອວດ. ດ້ວຍວ່າ, ສິ່ງສາລະພັດກໍເປັນຂອງພວກເຈົ້າແລ້ວ, ເຖິງວ່າໂປໂລ ຫຼືອາໂປໂລ ຫຼືເປໂຕ ຫຼືໂລກ ຫຼືຊີວິດ ຫຼືຄວາມຕາຍ ຫຼືປະຈຸບັນ ຫຼືອະນາຄົດກໍດີ ສິ່ງສາລະພັດເຫຼົ່ານັ້ນກໍເປັນຂອງພວກເຈົ້າ, ແລະພວກເຈົ້າເປັນຂອງພຣະຄຣິສ ແລະພຣະຄຣິສຊົງເປັນພຣະເຈົ້າ.” (1 ໂກຣິນໂທ 1:12, 13; 3:21-23.) {AA 280.1}

// {AA 280.2}

ໂປໂລກັບອາໂປໂລບໍ່ຂັດແຍ້ງກັນແຕ່ຢ່າງໃດ. ອາໂປໂລຜິດຫວັງແລະເສຍໃຈຍ້ອນຄວາມຂັດແຍ້ງກັນໃນເມືອງໂກຣິນໂທ; ລາວບໍ່ໄດ້ສວຍໃຊ້ຄວາມນັບຖືຂອງພີ່ນ້ອງສະມາຊິກ ແລະບໍ່ສະໜັບສະໜຸນໃຫ້ເປັນຢ່າງນັ້ນ ຈຶ່ງຮີບໜີຈາກເມືອງດັ່ງກ່າວ. ຖັດມາ ໂປໂລໄດ້ຊັກຊວນໃຫ້ອາໂປໂລກັບໄປປະກາດໃນເມືອງໂກຣິນໂທອີກ ແຕ່ລາວໄດ້ປະຕິເສດ. ລາວບໍ່ກັບໄປຍັງເມືອງນັ້ນເປັນເວລາດົນນານຈົນຄຣິສຕະຈັກດັ່ງກ່າວມີສະພາບຈິດວິນຍານທີ່ດີກວ່າເກົ່າ. {AA 280.2}
