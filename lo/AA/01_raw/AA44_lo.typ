= 44 

== ຄອບຄົວຂອງຈັກກະພັດ

// {AA 461.1}

ຂ່າວປະເສີດໄດ້ຮັບຜົນສໍາເລັດໃນຄົນຊັ້ນຕໍ່າຕະຫຼອດມາ. “ພວກເຈົ້າທີ່ພຣະເຈົ້າໄດ້ຊົງໂຜດເອີ້ນມານັ້ນ ເປັນຄົນຢ່າງໃດ? ຄືຄົນທີ່ມະນຸດຖືວ່າສະຫຼາດກໍມີໜ້ອຍຄົນ ຄົນທີ່ມີອໍານາດກໍມີໜ້ອຍຄົນ ຄົນທີ່ມີຖານະສູງກໍມີໜ້ອຍຄົນ.” 1 ໂກຣິນໂທ 1:26. ບໍ່ມີຜູ້ໃດຄາດຄິດວ່າ ອາຈານໂປໂລ ໃນຖານະນັກໂທດ ແລະ ບໍ່ມີຜິດສະຫາຍ ຈະໄດ້ຮັບຄວາມສົນໃນຈາກຊົນຊັ້ນສູງໃນນະຄອນໂຣມ. ຄວາມຊົ່ວໄດ້ເຮັດໃຫ້ພວກເຂົາຫຼົງໄຫຼ ແລະ ຕົກສະເລີຍ. ພວກເຂົາກົດຂີ່ຂົ່ມເຫັງຂ້າທາດທີ່ເຮັດວຽກໜັກ ແລະ ທຸກຍາກລໍາບາກ. ໃນຈໍານວນຂ້າທາດເຫຼົ່ານັ້ນ ຫຼາຍຄົນໄດ້ຟັງອາຈານໂປໂລດ້ວຍຄວາມປິຕິຍິນດີ ແລະ ເມື່ອມີຄວາມເຊື່ອພຣະຄຣິສແລ້ວ ພວກເຂົາ ກໍພົບກັບຄວາມຫວັງ ແລະ ສັນຕິສຸກທີ່ເຮັດໃຫ້ຊື່ນບານໃນຄວາມລໍາບາກ. {AA 461.1}

// {AA 461.2}

ເຖິງການປະກາດຂອງອາຈານໂປໂລເລີ່ມຈາກຊົນຊັ້ນຕໍ່າ ແລະ ຄົນທຸກຈົນ ຂ່າວປະເສີດກໍໄດ້ຂະຫຍາຍຂຶ້ນໄປຫາຊົນຊັ້ນສູງ ເຂົ້າໄປຮອດໃນວັງຂອງເຈົ້າຈັກກະພັດ. {AA 461.2}

// {AA 461.3}

ໃນສະໄໝນັ້ນ ໂຣມໄດ້ກາຍເປັນມະຫານະຄອນຂອງໂລກ. ຈັກກະພັດກາຍຊາໃນແຕ່ຮຸ່ນອອກກົດໝາຍປົກຄອງບັນດາປະຊາຊາດທົ່ວໂລກ. ກະສັດກັບຂ້າລາຊະການໂຣມ ຖ້າບໍ່ຮູ້ຈັກພຣະເຢຊູຜູ້ຕໍ່າຕ້ອຍກໍກຽດຊັງ ແລະ ລັງກຽດພຣະອົງ. ເຖິງວ່າເປັນຢ່າງນັ້ນກໍຕາມ ພາຍໃນໄລຍະເວລາສອງປີ ຂ່າວປະເສີດໄດ້ອອກຈາກເຮືອນນ້ອຍໆຂອງອາຈານໂປໂລ ບຸກເຂົ້າໄປຮອດວັງຂອງຈັກກະພັດ. ອາຈານໂປໂລຖືກມັດໂສ້ໄວ້ “ແຕ່ພຣະທໍາຂອງພຣະເຈົ້ານັ້ນບໍ່ມີຜູ້ໃດຜູກມັດໄວ້ໄດ້.” 2 ຕີໂປທຽວ 2:9. {AA 461.3}

// {AA 462.1}

ຫຼາຍປີກ່ອນໜ້ານີ້ ອາຈານໂປໂລໄດ້ປະກາດຄວາມເຊື່ອຂອງຕົນຢ່າງເປີດເຜີຍ ແລະ ປະສົບຜົນສໍາເລັດ. ສັນຍານ ແລະ ການອັດສະຈັນຕ່າງໆໄດ້ເປັນຫຼັກຖານແໜ້ນໜາໃຫ້ແກ່ຄວາມເຊື່ອດັ່ງກ່າວ ເຊິ່ງມາຈາກພຣະເຈົ້າ. ເພິ່ນໄດ້ຢືນຢ່າງສະຫງ່າຢູ່ຕໍ່ໜ້າພວກນັກປາດຊາວກຣີກ. ຄວາມຮູ້ ແລະ ສໍານວນຄໍາເວົ້າຂອງເພິ່ນໄດ້ປາບປັດສະຍາອວດອົ່ງຂອງພວກເຂົາ. ເພິ່ນໄດ້ຢືນຢູ່ຕໍ່ໜ້າກະສັດ ແລະ ເຈົ້າໜ້າທີ່ປົກຄອງຢ່າງກ້າຫານ ໃຫ້ເຫດຜົນໃນເລື່ອງຄວາມຊອບທໍາ, ການບັງຄັບຕົນ, ແລະ ການພິພາສາທີ່ຈະມາຮອດ ຈົນຜູ້ມີອໍານາດທີ່ທະນົງຕົວເຫຼົ່ານັ້ນສັ່ນຢ້ານ ປານກັບວ່າວັນແຫ່ງຄວາມໜ້າຢ້ານກົວນັ້ນໄດ້ມາຮອດແລ້ວ. {AA 462.1}

// {AA 462.2}

ອາຈານໂປໂລບໍ່ມີໂອກາດເຫຼົ່ານັ້ນອີກຕໍ່ໄປແລ້ວ. ເພິ່ນຖືກຂັງໄວ້ໃນເຮືອນເຊົ່າຂອງຕົນ ແລະ ປະກາດຄວາມຈິ່ງໃຫ້ແຕ່ຜູ້ທີ່ມາຫາເທົ່ານັ້ນ. ຕ່າງຈາກໂມເຊກັບອາໂຣນ ເພິ່ນບໍ່ໄດ້ຮັບຄໍາສັ່ງຈາກພຣະເຈົ້າໃຫ້ຕັກເຕືອນຄວາມປ່າເຖື່ອນ ແລະ ການກົດຂີ່ຂົ່ມເຫັງຂອງກະສັດໄຮ້ສິນທໍາ. ແຕ່ໃນເວລາທີ່ຜູ້ປະກາດຄົນສໍາຄັນຖືກກັກຂັງຢູ່ນີ້ ຂ່າວປະເສີດໄດ້ຮັບໄຊຊະນະຢ່າງໃຫຍ່ຫຼວງ ເພາະວ່າມີຮອດສະມາຊິກຄອບຄົວຂອງກະສັດໄດ້ກາຍເປັນສະມາຊິກຄຣິສຕະຈັກ. {AA 462.2}

// {AA 462.3}

ບໍ່ມີສະຖານທີ່ໃດຕ້ອງການປະກາດຂ່າວປະເສີດຫຼາຍເທົ່າກັບພະລາຊາວັງໃນນະຄອນໂຣມແລ້ວ. ຈັກກະພັດເນໂຣເປັນຄົນຂາດສິນທໍາ ແລະ ຂາດມະນຸດຊະທໍາ ແລະ ໄດ້ເຮັດຊົ່ວ ຢູ່ຝ່າຍຊາຕານ. ບັນດາຄົນບົວລະບັດ ແລະ ພວກຂ້າລາຊະການກໍຄືກັນ: ປ່າເຖື່ອນ, ຕໍ່າຊ້າ, ແລະ ເສື່ອມໂຊມ. ເບິ່ງຄືວ່າເປັນໄປບໍ່ໄດ້ທີ່ຂ່າວປະເສີດຈະເຂົ້າໄປຮອດພະລາຊະວັງຂອງຈັກກະພັດເນໂຣ. {AA 462.3}

// {AA 463.1}

ແຕ່ກໍລະນີນີ້ກໍຄືກໍລະນີອື່ນໆ ໄດ້ການເປັນຫຼັກຖານຢືນຢັນຄໍາເວົ້າຂອງອາຈານໂປໂລວ່າ ອາວຸດຂອງເພິ່ນ “ມີລິດອໍານາດຈາກພຣະເຈົ້າທີ່ທໍາລາຍຄ້າຍອັນແຂ້ມແຂງໄດ້.” 2 ໂກຣິນໂທ 10:4. ແມ່ນແຕ່ໃນຄອບຄົວຂອງຈັກກະພັດເນໂຣເອງກໍມີຜູ້ຮັບເຊື່ອຂ່າວປະເສີດ. ນັບຕັ້ງແຕ່ຂ້າລາຊະການຂຶ້ນໄປຈົນຮອດກະສັດໄດ້ກາຍເປັນລູກຂອງພຣະເຈົ້າ. ຜູ້ທີ່ຮັບເຊື່ອເຫຼົ່ານີ້ບໍ່ໄດ້ເປັນຄຣິສຕຽນຢ່າງລັບລີ້ ແຕ່ໄດ້ເປີດເຜີຍໃຫ້ຄົນຮູ້ຈັກ. ພວກເຂົາບໍ່ອັບອາຍຍ້ອນຄວາມເຊື່ອຂອງຕົນ. {AA 463.1}

// {AA 463.2}

ຂ່າວປະເສີດຫຼືວ່າຄຣິສສະສາໜາໄດ້ເຂົ້າໄປ ແລະ ຕັ້ງຖານທັບອັນໝັ້ນແກ່ນໃນພະລາຊະວັງຂອງຈັກກະພັດເນໂຣໄດ້ແນວໃດ ໃນເມື່ອເບິ່ງແລ້ວຄືວ່າເປັນໄປບໍ່ໄດ້? ໃນຈົດໝາຍເຖິງຄຣິສຕະຈັກໃນເມືອງຟີລິບປອຍ ອາຈານໂປໂລໄດ້ຂຽນບັນລະຍາຍວ່າການຖືກຄຸກຂອງເພິ່ນໄດ້ນໍາໄປສູ່ຜົນສໍາເລັດໃນການນໍາສະມາຊິກຄອບຄົວຂອງຈັກກະພັດເນໂຣມາຮັບເຊື່ອ. ອາຈານໂປໂລຢ້ານຜູ້ເຊື່ອໃນເມືອງຟີລິບປອຍຄິດວ່າການຖືກຄຸກຂອງເພິ່ນຂັດຂວາງຄວາມກ້າວໜ້າຂອງຂ່າວປະເສີດ ຈິ່ງກ່າວໃຫ້ກໍາລັງພວກເຂົາວ່າ:​ “ພີ່ນ້ອງທັງຫຼາຍຂອງເຮົາເອີຍ ເຮົາຢາກໃຫ້ພວກເຈົ້າຮູ້ວ່າ ເຫດການທີ່ເກີດຂຶ້ນກັບເຮົານັ້ນ ກໍເພື່ອໃຫ້ຂ່າວປະເສີດແຜ່ຂະຫຍາຍອອກໄປ.” ຟີລິບປອຍ 1:12. {AA 463.2}

// {AA 463.3}

ເມື່ອໄດ້ຍິນຂ່າວວ່າອາຈານໂປໂລຈະເດີນທາງໄປນະຄອນໂຣມ ຄຣິສຕະຈັກຕ່າງໆພາກັນຄອຍຖ້າຜົນສໍາເລັດຂອງຂ່າວປະເສີດໃນທີ່ນັ້ນ. ອາຈານໂປໂລໄດ້ນໍາຄວາມຈິງໄປສູ່ຂົງເຂດຕ່າງໆ ທັງໄດ້ປະກາດຢູ່ໃນຕົວເມືອງໃຫຍ່. ແລ້ວອາຈານໂປໂລຈະບໍ່ປະສົບຜົນສໍາເລັດໃນການປະກາດຂ່າວປະເສີດໃນນະຄອນໂຣມບໍ? ແຕ່ຄວາມຫວັງຂອງພວກເຂົາກໍຕ້ອງພັງທະລາຍເມື່ອໄດ້ຂ່າວວ່າ ເພິ່ນຖືຈັບ ແລະ ເດີນທາງໄປຍັງນະຄອນໂຣມໃນຖານະນັກໂທດ. ພວກເຂົາໝັ້ນໃຈວ່າ ຖ້າຂ່າວປະເສີດຖືກສ້າງຕັ້ງຂຶ້ນໃນນະຄອນນີ້ແລ້ວ ກໍຈະຂະຫຍາຍຕົວຢ່າງໄວວາໄປຍັງປະເທດຕ່າງໆ ແລະ ກາຍເປັນອໍານາດປົກຄຸມທົ່ວໂລກ. ພວກເຂົາຕ້ອງຜິດຫວັງຢ່າງໜັກ! ຄວາມຄາດຫວັງຂອງມະນຸດບໍ່ເປັນຈິງ ແຕ່ຄວາມປະສົງຂອງພຣະເຈົ້າເປັນຈິງ. {AA 463.3}

// {AA 464.1}

ບໍ່ແມ່ນຍ້ອນບົດເທດສະໜາຂອງອາຈານໂປໂລ ແຕ່ແມ່ນຍ້ອນການຖືກຄຸກ ທີ່ເຮັດໃຫ້ຄົນໃນວັງຂອງຈັກກະພັດມີຄວາມສົນໃຈໃນຄຣິສສາສະໜາ. ຍ້ອນເປັນນັກໂທດ ອາຈານໂປໂລຈິ່ງສາມາດປົດປ່ອຍຄົນຈໍານວນຫຼາຍໃຫ້ເປັນອິດສະຫຼະຈາກການເປັນທາດຂອງຄວາມຜິດບາບ. ຍັງບໍ່ໝົດເທົ່ານັ້ນ ອາຈານໂປໂລໄດ້ກ່າວວ່າ: “ຍ້ອນການຖືກຄຸກຂອງເຮົາ ພີ່ນ້ອງຫຼາຍຄົນຈິ່ງໝັ້ນໃຈຍິ່ງຂຶ້ນໃນອົງພຣະຜູ້ເປັນເຈົ້າ ເພື່ອໃຫ້ພວກເຂົາມີໃຈກ້າຫານກ່າວພຣະທໍາຂອງພຣະເຈົ້າຢ່າງບໍ່ຢ້ານກົວ.” ຟີລິບປອຍ 1:14. {AA 464.1}

// {AA 464.2}

ຄວາມອົດທົນ ແລະ ແຈ່ມໃສຂອງອາຈານໂປໂລໃນໄລຍະຖືກຄຸກ ລວມທັງກໍາລັງໃຈ ແລະ ຄວາມເຊື່ອຂອງເພິ່ນ ເປັນບົດຮຽນອັນທີ່ບໍ່ສິ້ນສຸດ. ຈິດໃຈຂອງອາຈານໂປໂລ ເຊິ່ງແຕກຕ່າງຈາກຈິດໃຈຂອງຝ່າຍໂລກ ໄດ້ສະທ້ອນໃຫ້ເຫັນວ່າອໍານາດທີ່ສູງສົ່ງກວ່າອໍານາດຂອງໂລກນີ້ ໄດ້ສະຖິດຢູ່ກັບເພິ່ນ. ແລະ ແບບຢ່າງຂອງເພິ່ນກໍໄດ້ບັນດານໃຫ້ຄຣິສຕຽນສຸມກໍາລັງໃສ່ການປະກາດຂ່າວປະເສີດໃນສະຖານທີ່ສາທາລະນະ ເຊິ່ງອາຈານໂປໂລເອງບໍ່ສາມາດເຮັດໄດ້ແລ້ວ. ດ້ວຍວິທີນີ້ ການຖືກຄຸກຂອງເພິ່ນຈິ່ງມີອິດທິພົນຫຼາຍ.​ ເມື່ອກໍາລັງ ແລະ ຄວາມເປັນປະໂຫຍດຂອງອາຈານໂປໂລຖືກຈໍາກັດ ແລະ ເບິ່ງຄືວ່າເຮັດຫຍັງບໍ່ໄດ້ອີກແລ້ວ ເພິ່ນກໍໄດ້ກ່ຽວເຂົ້າຢູ່ທົ່ງນາທີ່ເບິ່ງຄືວ່າເພິ່ນບໍ່ມີສ່ວນກ່ຽວຂ້ອງ ແລະ ແບກຝາດເຂົ້າມາໃຫ້ພຣະຄຣິສ. {AA 464.2}

// {AA 464.3}

ກ່ອນເປັນນັກໂທດໃນນະຄອນໂຣມຄົບສອງປີ ອາຈານໂປໂລສາມາດເວົ້າຂຶ້ນວ່າ: “ຜົນທີ່ປະກົດ ຄືທົ່ວພະລາຊະວັງ ແລະ ທົ່ວສະຖານທີ່ອື່ນໆ1 ກໍຮູ້ເລື່ອງຂອງເຮົາວ່າ ເຮົາຖືກຄຸກຢູ່ນີ້ຍ້ອນເປັນຜູ້ຮັບໃຊ້ຂອງພຣະຄຣິສ.” ແລະ ໃນບັນດາຜູ້ເຊື່ອໃໝ່ທີ່ສົ່ງຄວາມຫວ່ງໃຍໄປຫາຊາວຟີລິບປອຍ ເພິ່ນໄດ້ກ່າວຢ່າງເຈາະຈົງວ່າແມ່ນ “ພວກທີ່ເຮັດວຽກຢູ່ໃນວັງຂອງຈັກກະພັດ.” ຟີລິບປອຍ 1:13; 4:22. {AA 464.3}

// {AA 465.1}

ຄວາມອົດທົນກັບຄວາມກ້າຫານມີໄຊຊະນະ. ຄວາມນອບນ້ອມສາມາດພາຄົນມາຫາພຣະຄຣິສໄດ້ ບໍ່ແມ່ນຄວາມແຂງກະດ້າງ. ຄຣິສຕຽນຜູ້ທີ່ສະແດງຄວາມອົດທົນ ແລະ ຄວາມແຈ່ມໃສໃນເວລາສູນເສຍ ແລະ ທຸກທໍລະມານ ຄືຜູ້ທີ່ປະເຊີນໜ້າກັບຄວາມຕາຍດ້ວຍສັນຕິສຸກ ແລະ ຄວາມສະຫງົບອັນມາຈາກຄວາມເຊື່ອທີ່ເຂັ້ມແຂງ ຈະປະສົບຜົນສໍາເລັດໃນຂ່າວປະເສີດຫຼາຍກວ່າການຮັບໃຊ້ຕະຫຼອດຊີວິດ. ຫຼາຍຄັ້ງ ເມື່ອຜູ້ຮັບໃຊ້ຂອງພຣະເຈົ້າຖືກຂັດຂວາງບໍ່ໃຫ້ສາມາດປະກາດໄດ້ຢ່າງຫ້າວຫັນຄືເກົ່າ ພຣະເຈົ້າຊົງໃຊ້ຄົນນັ້ນດ້ວຍວິທີອື່ນ. {AA 465.1}

// {AA 465.2}

ຜູ້ທີ່ຕິດຕາມພຣະຄຣິສເອີຍ ຈົ່ງຢາຄິດວ່າ ຕົນເອງໝົດໜ້າທີ່ ຫຼືວ່າບໍ່ມີລາງວັນໃຫ້ຕໍ່ສູ້ອົາແລ້ວ ເມື່ອບໍ່ສາມາດປະກາດໄດ້ຢ່າງເປີດເຜີຍ ແລະ ຫ້າວຫັນອີກຕໍ່ໄປ. ຜູ້ປະກາດທີ່ແທ້ຈິງຂອງພຣະເຈົ້າບໍ່ມີຄໍາວ່າ ໝົດໜ້າທີ່. ຈະແຂງແຮງ ຫຼືວ່າເຈັບໂຊ, ຈະມີຊີວິດຢູ່ ຫຼືວ່າລົ້ມຕາຍ ພຣະເຈົ້າກໍຍັງໃຊ້ໄດ້. ເມື່ອຜູ້ຮັບໃຊ້ທັງຫຼາຍຂອງພຣະເຈົ້າຖືກກົດຂີ່ຂົ່ມເຫັງຍ້ອນຄວາມອາຄາດບາດໝາງຂອງຊາຕານ, ເມື່ອຖືກຂັດຂວາງບໍ່ໃຫ້ສາມາດຮັບໃຊ້ໄດ້ຢ່າງຫ້າວຫັນ, ເມື່ອຖືກໂຍນເຂົ້າຄຸກ ຫຼື ຖືລາກໄປເຜົາ ຄວາມຈິງຈະໄດ້ຮັບໄຊຊະນະຍິ່ງໃຫຍ່ກວ່າເກົ່າ. ເມື່ອຜູ້ຮັບໃຊ້ທີ່ຊື່ສັດເຫຼົ່ານີ້ປົກປ້ອງຄໍາພະຍານຂອງຕົນເອງດ້ວຍເລືອດ ເມື່ອນັ້ນແຫຼະບັນດາຜູ້ທີ່ຍັງສົງໄສ ແລະ ລັງເລ ຕັດສິນໃຈເຊື່ອໃນພຣະຄຣິສ ແລະ ຢືນຢັນຢ່າງກ້າຫານເພື່ອພຣະອົງ. ຂີ້ເຖົ້າຂອງຜູ້ທີ່ຟີຊີບໄດ້ກາຍເປັນຝຸ່ນໃຫ້ຜົນເກັບກ່ຽວອັນອຸດົມສົມບູນຂອງພຣະເຈົ້າ. {AA 465.2}

// {AA 465.3}

ຄວາມຫ້າວຫັນ ແລະ ຄວາມຈົງຮັກພັກດີຂອງອາຈານໂປໂລ ແລະ ຜູ້ຮ່ວມປະກາດຂອງເພິ່ນ ເຊິ່ງບໍ່ໜ້ອຍໜ້າຄວາມເຊື່ອ ແລະ ການເຊື່ອຟັງຂອງບັນດາຜູ້ເຊື່ອ ໄດ້ກາຍເປັນບົດຮຽນສິດສອນຄວາມຂີ້ຄ້ານ ແລະ ການຂາດຄວາມເຊື່ອຂອງຜູ້ຮັບໃຊ້. ອາຈານໂປໂລກັບບັນດາຜູ້ຮ່ວມປະກາດອາດຈະຄິດວ່າ ການສອນໃຫ້ຂ້າລາຊະການຂອງຈັກກະພັດເນໂຣກັບໃຈ ແລະ ເຊື່ອໃນພຣະຄຣິສເປັນເລື່ອງໄຮ້ປະໂຫຍດ ເພາະວ່າພວກເຂົາຢູ່ໃຕ້ອໍານາດຂອງຈັກກະພັດ, ມີການທົດລອງໜັກຫຼວງຫຼາຍ, ມີອຸປະສັກໃຫຍ່ຫຼວງຢູ່ອ້ອມຂ້າງອ້ອມແອວ, ແລະ ຖືກຂັດຂວາງຢ່າງຮຸນແຮງ. ຖ້າຫາກພວກເຂົາຮັບເຊື່ອ ແລ້ວພວກເຂົາຈະເຊື່ອຟັງໄດ້ແນວໃດ? ແຕ່ອາຈານໂປໂລບໍ່ໄດ້ຄິດແນວນັ້ນ; ເພິ່ນໄດ້ປະກາດຂ່າວປະເສີດໃຫ້ຄົນເຫຼົ່ານັ້ນດ້ວຍຄວາມເຊື່ອ ແລະ ໃນບັນດາຜູ້ທີ່ໄດ້ຍິນກໍມີຫຼາຍຄົນຕັດສິນໃຈເຊື່ອຟັງ ເຖິງວ່າຈະເກີດຫຍັງຂຶ້ນກໍຕາມ. ເຖິງແມ່ນວ່າມີອຸປະສັກ ແລະ ອັນຕະລາຍ ພວກເຂົາກໍຍັງຮັບເອົາແສງສະຫວ່າງ ແລະ ໄວ້ວາງໃຈພຣະເຈົ້າ ໃຫ້ພຣະອົງເປັນຜູ້ຊ່ວຍເຮັດໃຫ້ແສງສະຫວ່າງຂອງພວກເຂົາສ່ອງໄປຫາຄົນອື່ນໆ. {AA 465.3}

// {AA 466.1}

{AA 466.1}

// {AA 466.2}

ມີໃຜໃຊ້ສະພາບແວດລ້ອມເປັນຂໍ້ແກ້ຕົວ ບໍ່ເປັນພະຍານໃຫ້ແກ່ພຣະເຈົ້າບໍ? ຈົ່ງເອົາແບບຢ່າງຂອງສາວົກໃນວັງຂອງຈັກກະພັດ; ພວກເຂົາຢູ່ໃນສະພາບແວດລ້ອມທີ່ຊົ່ວຊ້າ ແລະ ເສເພ. ບໍ່ມີສະພາບແວດລ້ອມໃດເປັນພິດໄພຕໍ່ສາສະໜາ ແລະ ຕ້ອງເສຍສະຫຼະຫຼາຍ ຫຼືຖືກຕໍ່ຕ້ານ ເທົ່າກັບສະພາບແວດລ້ອມຂອງພວກຜູ້ເຊື່ອເຫຼົ່ານັ້ນແລ້ວ. ເຖິງວ່າຫຍຸ້ງຍາກ ແລະ ອັນຕະລາຍ ພວກເຂົາກໍຍັງຈົງຮັກພັກດີຕໍ່ພຣະເຈົ້າ. ຍ້ອນອຸປະສັກທີ່ເບິ່ງຄືວ່າຈະເອົາຊະນະບໍ່ໄດ້ ຄຣິສຕຽນອາດຈະແກ້ໂຕ ບໍ່ປະຕິບັດຕາມຄວາມຈິງຂອງພຣະຄຣິສ; ແຕ່ບໍ່ມີຂໍ້ແກ້ໂຕໃດລອດພົ້ນການໄຕ່ສວນ. ຖ້າແກ້ໂຕໄດ້ ກໍສະແດງວ່າພຣະເຈົ້າບໍ່ຍຸຕິທຳ ຍ້ອນສ້າງເງື່ອນໄຂຄວາມພົ້ນ ຍາກເກີນກວ່າຄົນເຮົາຈະປະຕິບັດໄດ້. {AA 466.2}

// {AA 467.1}

ຜູ້ທີ່ຕັ້ງໃຈຮັບໃຊ້ພຣະເຈົ້າຈະມີໂອກາດໃນການເປັນພະຍານເພື່ອພຣະອົງ. ອຸປະສັກຈະບໍ່ສາມາດຄັດຂວາງຜູ້ທີ່ຕັດສິນໃຈສະແຫວງຫາແຜ່ນດິນສະຫວັນຂອງພຣະເຈົ້າ ແລະ ຄວາມຊອບທໍາຂອງພຣະອົງກ່ອນ. ກໍາລັງແຮງທີ່ໄດ້ມາຈາກການອະທິຖານ ແລະ ການສຶກສາພຣະຄໍາພີ ຈະພາໃຫ້ຜູ້ນັ້ນສະແຫວງຫາຄວາມດີ ແລະ ປະຖິ້ມຄວາມຊົ່ວຮ້າຍ. ເມື່ອປັກຕາເບິ່ງພຣະເຢຊູ ຜູ້ບຸກເບີກຄວາມເຊື່ອ ແລະ ຜູ້ຊົງເຮັດໃຫ້ຄວາມເຊື່ອສໍາເລັດ ຜູ້ທີ່ອົດທົນຮັບເອົາໂທດກໍາຂອງມະນຸດ ຜູ້ນັ້ນກໍຈະກ້າປະເຊີນໜ້າກັບຄວາມອັບອາຍ ແລະ ການດູຖູກ. ແລະ ພຣະຄຣິສໄດ້ຊົງສັນຍາວ່າ ຈະປະທານຄວາມຊ່ວຍເຫຼືອ ແລະ ພຣະຄຸນໃຫ້ພຽງພໍກັບທຸກສະຖານະການ. ແຂນຂອງພຣະອົງຈະໂອບກອດເອົາຜູ້ທີ່ຮ້ອງຂໍຄວາມຊ່ວຍເຫຼືອຈາກພຣະອົງ. ພວກເຂົາຈະໄດ້ພັກຜ່ອນຢ່າງປອດໄພພາຍໃຕ້ການປົກປັກຮັກສາຂອງພຣະອົງ ທັງເວົ້າວ່າ:​ “ໂອ ພຣະຜູ້ຊົງລິດອໍານາດອົງສູງສຸດເອີຍ ເມື່ອຢ້ານກົວ ຂ້ານ້ອຍກໍໄວ້ວາງໃຈໃນພຣະອົງ.” ເພງສັນລະເສີນ 56:3. ພຣະອົງຈະຮັກສາຄໍາສັນຍາຕໍ່ຜູ້ທີ່ໄວ້ວາງໃຈໃນພຣະອົງ. {AA 467.1}

// {AA 467.2}

ພຣະຜູ້ຊ່ວຍໃຫ້ພົ້ນໄດ້ເປັນແບບຢ່າງ ໃຫ້ຜູ້ທີ່ຕິດຕາມພຣະອົງເຫັນວ່າ ພວກເຂົາສາມາດຢູ່ໃນໂລກນີ້ ແຕ່ບໍ່ເປັນຂອງໂລກນີ້. ພຣະອົງບໍ່ໄດ້ສະເດັດມາເພື່ອເສບສຸກອັນລວງຕາ ຫຼື ມາປະຕິບັດຕາມທໍານຽມ ແລະ ກົດເກນຂອງໂລກນີ້ ແຕ່ພຣະອົງໄດ້ສະເດັດມາເພື່ອປະຕິບັດຕາມນໍ້າພຣະໄທຂອງພຣະບິດາ ເພື່ອຊອກຫາ ແລະ ຊ່ວຍເຫຼືອຜູ້ທີ່ຫຼົງຫາຍ. ເມື່ອມີເປົ້າໝາຍນີ້ແລ້ວ ຄຣິສຕຽນສາມາດເອົາຊະນະອິດທິພົນອ້ອມຂ້າງທຸກຢ່າງ ບໍ່ວ່າຈະຢູ່ໃນສະຖານທີ່ໃດກໍຕາມ. ຜູ້ນັ້ນຈະມີຕໍາແໜ່ງຫຼືຢູ່ໃນສັງຄົມສູງສົ່ງຫຼືຕໍ່ຕ້ອຍກໍຕາມ ລາວຈະສະແດງໃຫ້ເຫັນອໍານາດຂອງສາສະໜາທີ່ແທ້ຈິງຜ່ານການປະຕິບັດໜ້າທີ່ຂອງຕົນຢ່າງຊື່ສັດ. {AA 467.2}

// {AA 467.3}

ຄຣິສຕຽນເຕີບໃຫຍ່ໄດ້ກໍຍ້ອນການທົດລອງ. ການຂັບໄລ່ ແລະ ການຕໍ່ຕ້ານເຮັດໃຫ້ຜູ້ທີ່ຕິດຕາມພຣະຄຣິສມີສະຕິ ແລະ ອະທິຖານຢ່າງຈິງຈັງ ເພື່ອຂໍຄວາມຊ່ວຍເຫຼືອຈາກພຣະເຈົ້າອົງຍິ່ງໃຫຍ່. ການອົດທົນຕໍ່ການທົດລອງໜັກໂດຍການຊົງນໍາຂອງພຣະເຈົ້າຈະເສີມສ້າງຄວາມອົດທົນ, ຄວາມມີສະຕິ, ຄວາມເຂັ້ມແຂງ, ແລະ ຄວາມໄວ້ວາງໃຈອັນເລິກເຊິ່ງຍືນຍົງໃນພຣະເຈົ້າ. ໄຊຊະນະທາງຄວາມເຊື່ອຂອງຄຣິສຕຽນແມ່ນການອະນຸຍາດໃຫ້ຜູ້ເຊື່ອທົນທຸກທໍລະມານ ແລ້ວເຂັ້ມແຂງ; ຍອມຈໍານົນ ແລ້ວໄດ້ຮັບໄຊຊະນະ; ຖືກເຂັັ່ນຂ້າ ແລ້ວມີຊີວິດຢູ່; ແບກຫາບໄມ້ກາງແຂນ ແລ້ວໄດ້ຮັບມົງກຸດແຫ່ງສະຫງ່າຣາສີ. {AA 467.3}
