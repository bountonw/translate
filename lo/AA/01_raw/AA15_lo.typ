= 15

== ຊ່ວຍອອກຈາກຄຸກ

==== ອີງຕາມ ກິດຈະການ 12:1–23.

// {AA 143.1}

“ໃນເວລານັ້ນ ກະສັດເຮໂຣດໄດ້ລົງມືທຳຮ້າຍບາງຄົນຂອງຄຣິສຕະຈັກ.” <ກິດຈະການ 12:1>ກະສັດເຮໂຣດ ອັກຄຼີປາຢູ່ໃຕ້ອໍານາດຂອງຈັກກະພັດກະລາວດີໂອແຫ່ງອານາຈັກໂຣມັນ ແລະ ປົກຄອງແຂວງຢູດາຍກັບເຂດຄາລີເລບາງສ່ວນ. ກະສັດເຮໂຣດອົງນີ້ຕັ້ງຕິວ່າເປັນຄົນເຂົ້າຮີດຢິວ ແລະ ຫ້າວຫັນໃນການຖືຮັກສາພິທີກຳຂອງຊາວຢິວ. ໃນສະໃໝນັ້ນ ເພິ່ນຢາກໄດ້ການສະໜັບສະໜູນຈາກພວກຢິວ ເພື່ອຮັກສາຕຳແໜ່ງ ແລະ ອິດທິພົນຂອງຕົນ ຈຶ່ງຫາວິທີເຮັດໃຫ້ຊາວຢິວພໍໃຈ ໂດຍການຂົ່ມເຫັງຄຣິສຕະຈັກຂອງພຣະຄຣິສ ທັງໄດ້ປຸ້ນເຮືອນປຸ້ນຊານຂອງຜູ້ເຊື່ອ ແລະ ຈັບຜູ້ນຳຂອງຄຣິສຕະຈັກໄປຂັງຄຸກ. ຢາໂກໂບອ້າຍໂຢຮັນຖືກຈັບໃສ່ຄຸກ ແລະ ຖືກປະຫານດ້ວຍດາບ ຕາມຕົວຢ່າງຂອງເຮໂຣດຄົນກ່ອນທີ່ໄດ້ປະຫານຊີວິດໂຢຮັນໃນລັກສະນະດຽວກັນ. ເມື່ອເຫັນວ່າຖືກໃຈຊາວຢິວ ເພິ່ນກໍຈັບເປໂຕອີກຄົນໜຶ່ງໄປຂັງຄຸກ. {AA 143.1}

// {AA 144.1}

ຄວາມປ່າເຖືອນເຫຼົ່ານີ້ເກີດຂຶ້ນໃນເທດສະການປັດສະຄາ ເຊິ່ງຊາວຢິວພາກັນສະເຫຼີມສະຫຼອງການປົດປ່ອຍຈາກການເປັນຂ້າທາດຂອງປະເທດເອຢິບ ແລະ ສະແດງຄວາມຍິນດີໃນກົດບັນຍັດຂອງພຣະເຈົ້າ. ແຕ່ໃນຂະນະດຽວກັນນັ້ນ ພວກເຂົາໄດ້ລະເມີດກົດບັນຍັດຂອງພຣະອົງທຸກຂໍ້ ໂດຍການຂົ່ມເຫັງ ແລະ ເຂັ່ນຂ້າຜູ້ເຊື່ອໃນພຣະຄຣິສ. {AA 144.1}

// {AA 144.2}
ການຕາຍຂອງຢາໂກໂບເຮັດໃຫ້ຜູ້ເຊື່ອໂສກເສົ້າເສຍໃຈ ແລະ ຕົກໃຈຢ້ານ ເປໂຕກໍຖືກຈັບ. ຄຣິສຕະຈັກທັງໝົດຈຶ່ງພາກັນອົດອາຫານ ແລະ ອະທິຖານ. {AA 144.2}

// {AA 144.3}

ພວກຢິວຊົມເຊີຍເຮໂຣດຍ້ອນການປະຫານຊີວິດຢາໂກໂບ ເຖິງແມ່ນວ່າບາງຄົນບໍ່ພໍໃຈເພາະເປັນການປະຫານແບບລັບລີ້. ເຂົາເຈົ້າຢາກໃຫ້ປະຫານຢູ່ຕໍ່ໜ້າສາທາລະນະຊົນ ເພື່ອຂົ່ມຂູ່ຜູ້ເຊື່ອຄົນອື່ນ ແລະ ຜູ້ທີ່ເຫັນອົກເຫັນໃຈຄຣິສຕຽນ. ດັ່ງນັ້ນ ເຮໂຣດຈຶ່ງຂັງເປໂຕໄວ້ ເພື່ອຈະປະຫານໃຫ້ຜູ້ຄົນເຫັນ ໃຫ້ຖືກໃຈພວກຢິວ. ແຕ່ມີຄົນແນະນຳວ່າບໍ່ຄວນຂ້າເປໂຕໃນຢາມເທດສະການຕໍ່ໜ້າຄົນທັງຫຼາຍທີ່ຮວມກັນຢູ່ໃນກຸງເຢຣູຊາເລັມ ເພາະຢ້ານວ່າຈະເຮັດໃຫ້ເກີດຄວາມວຸ້ນວາຍ. {AA 144.3}

// {AA 144.4}

ພວກປະໂຣຫິດ ແລະ ພວກເຖົ້າແກ່ຢ້ານວ່າເປໂຕຈະຊັກຊວນໃຫ້ຝູງຊົນສຶກສາເລື່ອງລາວຂອງພຣະເຢຊູ ດັ່ງທີ່ເຄີຍເກີດຂຶ້ນຫຼາຍເທື່ອ ເຊິ່ງເປັນພວກເຂົາບໍ່ມີຄຳເວົ້າທີ່ຈະແກ້ຄຳຂອງເປໂຕໄດ້. ຄວາມຫ້າວຫັນຂອງເປໂຕໃນການປະກາດເລື່ອງພຣະຄຣິສເຮັດໃຫ້ຫຼາຍຄົນໄດ້ຮັບເຊື່ອ ແລະ ຢືນຢັດຝ່າຍຂ່າວປະເສີດ. ພວກເຈົ້າໜ້າທີ່ຢິວຢ້ານວ່າ ຖ້າເພິ່ນມີໂອກາດປົກປ້ອງຄວາມເຊື່ອຕໍ່ໜ້າຄົນທັງຫຼາຍທີ່ມານະມັດສະການໃນກຸງເຢຣູຊາເລັມໃນຂະນະນັ້ນ ປະຊາຊົນກໍຈະຮຽກຮ້ອງໃຫ້ກະສັດເຮໂຣດປ່ອຍຕົວເປໂຕໄປ. {AA 144.4}

// {AA 145.1}

ດ້ວຍເຫດຜົນຕ່າງໆເຫຼົ່ານີ້ໄດ້ເຮັດໃຫ້ການປະຫານເປໂຕຖືກເລື່ອນອອກໄປເປັນຫຼັງເທດສະການປັດສະຄາ. ຄຣິສຕະຈັກຈຶ່ງມີເວລາສຳຫຼວດຈິດໃຈ ແລະ ອະທິຖານຢ່າງຈິງຈັງ. ພວກເຂົາອະທິຖານບໍ່ຢຸດບໍ່ເຊົາ ເພາະຮູ້ສຶກວ່າຊີວິດຂອງເປໂຕສຳຄັນຫຼາຍຕໍ່ວຽກງານການປະກາດຂ່າວປະເສີດໃນຂະນະນັ້ນ. ພວກເຂົາເຫັນວ່າ ຖ້າພຣະເຈົ້າບໍ່ຊ່ວຍເຫຼືອ ຄຣິສຕະຈັກຂອງພຣະອົງຈະຖືກທຳລາຍແທ້ໆ. {AA 145.1}

// {AA 145.2}

ໃນຂະນະດຽວກັນນັ້ນ ຊາວຢິວຈາກທຸກປະເທດໄດ້ຫຼັ່ງໄຫຼກັນໄປຫາພຣະວິຫານເພື່ອນະມັດສະການພຣະເຈົ້າ. ວິຫານດັ່ງກ່າວສະຫງ່າງົດງາມ ປະດັບປະດາດ້ວຍຄຳ ແລະ ເພັດພອຍ ເຫຼື້ອມຍິບໆຍັບໆ. ແຕ່ວ່າພຣະເຈົ້າບໍ່ໄດ້ສະຖິດຢູ່ທີ່ນັ້ນແລ້ວ. ຊາດອິດສະລາເອນໄດ້ຢ່າຮ້າງພຣະເຈົ້າແລ້ວ. ກ່ອນຈະສິ້ນສຸດພາລະກິດໃນໂລກນີ້ ພຣະຄຣິສໄດ້ແນມເບິ່ງວິຫານເປັນຄັ້ງສຸດທ້າຍແລ້ວກ່າວວ່າ: “ພຣະວິຫານຂອງພຣະເຈົ້າ ... ຖືກປະຖິ້ມໃຫ້ຮ້າງເປົ່າຢ່າງໝົດສິ້ນ.” (ມັດທາຍ 23:38.) ກ່ອນໜ້ານັ້ນພຣະເຢຊູຊົງເອີ້ນພຣະວິຫານວ່າເປັນວິຫານຂອງພຣະເຈົ້າ. ພຣະວິຫານຖືກສ້າງໄວ້ເພື່ອຖວາຍກຽດແດ່ອົງພຣະຜູ້ເປັນເຈົ້າ ແຕ່ເມື່ອພຣະເຢຊູຍ່າງອອກມາຈາກສະຖານທີ່ດັ່ງກ່າວພຣະເຈົ້າກໍສະເດັດອອກຈາກພຣະວິຫານເຊັ່ນກັນ. {AA 145.2}

// {AA 145.3}

ໃນທີ່ສຸດວັນປະຫານເປໂຕໄດ້ຖືກກຳໜົດໄວ້. ຝ່າຍພວກຜູ້ເຊື່ອຍັງພາກັນອະທິຖານຢູ່ບໍ່ເຊົາ. ໃນຂະນະທີ່ພວກເຂົາອະທິຖານຕໍ່ພຣະເຈົ້າຢ່າງຮ້ອນຮົນນັ້ນ ທູດສະຫວັນຂອງພຣະອົງໄດ້ເບິ່ງແຍງເປໂຕຢູ່. {AA 145.3}

// {AA 145.4}

ກະສັດເຮໂຣດຍັງຈື່ການໜີຄຸກຂອງພວກສາວົກຄັ້ງກ່ອນ ຈຶ່ງເພີ່ມການປ້ອງກັນເປັນສອງເທົ່າ. ເພື່ອບໍ່ໃຫ້ເປໂຕໜີໄດ້ ເຮໂຣດໄດ້ສັ່ງທະຫານສິບຫົກຄົນຜັດປ່ຽນກັນຍາມໝົດມື້ໝົດຄືນ. ຢູ່ໃນຄຸກນັ້ນ ເປໂຕຖືກລ່າມໂສ້ຕິດຂໍ້ມືທະຫານສອງຄົນ ຂ້າງລະຄົນ. ເໜັງບາດໃດທະຫານສອງຄົນນັ້ນກໍຮູ້ໂລດ. ປະຕູຄຸກຖືກອັດແໜ້ນ ແລະ ມີທະຫານກຶດຍາມດ້ານນອກດ້ານໃນ. ໂອກາດໜີດ້ວຍວິທີຂອງມະນຸດເປັນໄປບໍ່ໄດ້ເດັດຂາດ. ແຕ່ສິ່ງທີ່ມະນຸດເຮັດບໍ່ໄດ້ ພຣະເຈົ້າສາມາດເຮັດໄດ້. {AA 145.4}

// {AA 146.1}

ເປໂຕຖືກຂັງໃນຄຸກຫີນ. ປະຕູຄຸກໃສ່ກອນແໜ້ນໜາ ແລະ ທະຫານຍາມຕ້ອງເອົາຊີວິດປະກັນນັກໂທດທີ່ຕົນຮັບຜິດຊອບ. ແຕ່ຄວາມໜາແໜ້ນຂອງປະຕູຄຸກກັບທະຫານຍາມນັ້ນທີ່ເກີນຄວາມສາມາດຂອງມະນຸດທີ່ຈະຊ່ວຍໄດ້ ຍິ່ງເປັນເຫດໃຫ້ພຣະເຈົ້າໄດ້ຮັບພຣະກຽດເມື່ອພຣະອົງກູ້ຊີວິດເປໂຕ. ເຮໂຣດກຳລັງຕໍ່ສູ້ກັບພຣະເຈົ້າຍິ່ງໃຫຍ່ ແລະ ຈະຕ້ອງປາລາໄຊຢ່າງໜ້າອັບອາຍ. ດ້ວຍຣິດອຳນາດຂອງພຣະອົງ ພຣະເຈົ້າກຳລັງຈະຊ່ວຍຊີວິດອັນປະເສີດທີ່ພວກຢິວຫວັງທຳລາຍ. {AA 146.1}

// {AA 146.2}

ຄືນກ່ອນວັນປະຫານ ພຣະເຈົ້າໄດ້ສົ່ງທູດສະຫວັນມາຊ່ວຍເປໂຕອອກຈາກຄຸກ. ປະຕູຄຸກຖືກເປີດອອກໂດຍບໍ່ມີຄົນໄຂ. ທູດສະຫວັນຂອງພຣະເຈົ້າສູງສຸດຍ່າງຜ່ານ ແລ້ວປະຕູນັ້ນກໍອັດຄືນໂດຍບໍ່ມີສຽງ. ເມື່ອເຂົ້າໄປທາງໃນແລ້ວ ປາກົດວ່າເປໂຕກຳລັງນອນສະບາຍຢູ່ຄືທຸກຄົນທີ່ໄວ້ວາງໃຈຢ່າງໝົດສິ້ນ. {AA 146.2} .

// {AA 146.3}

ແສງຣັດສະໝີຂອງທູດສະຫວັນອົງນັ້ນຮຸ່ງເຕັມຫ້ອງຂັງ ແຕ່ເປໂຕກໍຍັງບໍ່ຕື່ນຈົນກວ່າທູດສະຫວັນອົງນັ້ນໄດ້ໃຊ້ມືຕົບຂ້າງເປໂຕ ປຸກໃຫ້ຕື່ນ ແລະ ກ່າວວ່າ: “ລຸກໄວໆ.” ເປໂຕຈຶ່ງຕື່ນຂຶ້ນ ແລະ ເຫັນວ່າຮຸ່ງໝົດຫ້ອງ ທັງມີທູດສະຫວັນຮຸ່ງເຮື່ອງຢືນຢູ່ຕໍ່ໜ້າ. ເປໂຕປະຕິບັດຕາມໂດຍບໍ່ຄິດຫຍັງເລີຍ ພໍລຸກຂຶ້ນ ໂສ້ທີ່ມັດມືກໍຫຼຸດອອກໂດຍທີ່ເປໂຕເກືອບຈະບໍ່ຮູ້ສຶກເລີຍ. {AA 146.3}

// {AA 147.1}

ທູດສະຫວັນເວົ້າຂຶ້ນອີກວ່າ: “ຈົ່ງຮັດແອວ ແລະ ໃສ່ເກີບສາ” ແລະ ເປໂຕກໍປະຕິບັດທັນທີໂດຍບໍ່ຄິດບໍ່ຫຍັງ ທັງແນມເບິ່ງທູດສະຫວັນອົງນັ້ນ ແລະ ຄິດວ່າຕົນກຳລັງຝັນຢູ່. ແລ້ວທູດສະຫວັນກໍສັ່ງອີກວ່າ: “ຈົ່ງນຸ່ງເສື້ອຊັ້ນນອກຂອງເຈົ້າ ແລະ ຕາມເຮົາມາ.” ເພິ່ນໄດ້ພາເປໂຕຍ່າງໄປຫາປະຕູ. ປົກກະຕິແລ້ວເປໂຕຈະເປັນຄົນມັກເວົ້າ ແຕ່ເວລານັ້ນໄດ້ມິດຢູ່ຍ້ອນປະຫຼາດໃຈ. ເຂົາທັງສອງຍ່າງຜ່ານທະຫານຍາມໄປຮອດປະຕູທີ່ໃສ່ກອນ ແລະ ໃສ່ກະແຈຢ່າງໜາແໜ້ນແລ້ວປະຕູກໍເປີດເອງ. ພວກທະຫານຍາມທັງດ້ານໃນ ແລະ ດ້ານນອກບໍ່ຮູ້ຈັກຫຍັງ. {AA 147.1}

// {AA 147.2}

ປະຕູຊັ້ນທີສອງກໍມີທະຫານຍາມທັງສອງດ້ານເຊັ່ນດຽວກັນ, ໄຂອອກຄືປະຕູຊັ້ນທີໜຶ່ງ ບໍ່ໄດ້ຍິນຮອດສຽງອອດແອດ. ເຂົາທັງສອງຜ່ານໄປແລ້ວປະຕູກໍອັດໂດຍບໍ່ມີສຽງຄືກັບປະຕູຊັ້ນທີໜຶ່ງ ປະຕູທີສາມກໍຄືກັນ ຈົນເຂົາທັງສອງອອກໄປຢືນຢູ່ຖະໜົນນອກຄຸກ. ເຂົາທັງສອງບໍ່ໄດ້ເວົ້າຫຍັງ ທຸກຢ່າງງຽບສະງັດ ບໍ່ມີຮອດສຽງຄົນຍ່າງ. ທູດສະຫວັນຍ່າງໜ້າ ພ້ອມທັງມີແສງເຮື່ອງເຮື່ອຫຸ້ມຫໍ່ຢູ່. ເປໂຕຍັງສັບສົນຢູ່ ຄິດວ່າຕົນເອງກໍາລັງຝັນແຕ່ກໍຍ່າງຕາມທູດສະຫວັນໄປ. ພໍຍ່າງໄປສຸດທາງສາຍໜຶ່ງ ທູດສະຫວັນອົງນັ້ນກໍຫາຍຈາກເປໂຕໄປ ເພາະໜ້າທີຂອງຕົນໄດ້ສິ້ນສຸດລົງ. {AA 147.2}

// {AA 147.3}

ແສງຣັດສະໝີຂອງທູດສະຫວັນຄ່ອຍໆຈາງລົງ ແລ້ວເປໂຕຮູ້ສຶກວ່າມືດເຫຼືອເກີນ. ຕາຂອງເພິ່ນຄ່ອຍໆປັບເຂົ້າກັບຄວາມມືດ ຈຶ່ງເຫັນທາງມົວໆເທື່ອເລັກເທື່ອລະໜ້ອຍ ຈົນຮູ້ວ່າຕົນກຳລັງຢືນຢູ່ກາງທາງ ບໍ່ມີໃຜ ອາກາດກໍໜາວເຢັນ ພັດມາຊ້ວຍໆ. ໃນທີ່ສຸດເປໂຕຮູ້ສຶກວ່າຕົນເອງບໍ່ໄດ້ຢູ່ໃນຄຸກແລ້ວ ແລະ ຈື່ທາງໄດ້ດ້ວຍ ເປັນທາງທີ່ລື້ງເຄີຍ ແລະ ເປັນທາງດຽວກັນທີ່ຈະຕ້ອງຍ່າງຜ່ານໄປສູ່ການປະຫານໃນມື້ອື່ນ. {AA 147.3}

// {AA 148.1}

ເປໂຕພະຍາຍາມທົບທວນເຫດການ, ຈື່ວ່າຕົນເອງນອນຫຼັບ ມັດຕິດທະຫານສອງຄົນຢູ່ ເກີບກໍປົດ ແລະ ເສື້ອຊັ້ນນອກກໍແກ້ອອກ. ເປໂຕຄຳເບິ່ງຕົນເອງ ແລະ ເຫັນວ່າ ນຸ່ງເຄື່ອງໃສ່ເກີບ; ແຂນໄຄ່ ແຕ່ວ່າບໍ່ມີໂສ້ລ່າມ. ຈາກນັ້ນ ເພິ່ນຈຶ່ງຮູ້ວ່າຕົນເອງບໍ່ໄດ້ຝັນ ບໍ່ໄດ້ຢູ່ໃນນິມິດ ແຕ່ເປັນຄວາມຈິງອັນແສນດີ. ມື້ອື່ນມີກຳນົດວ່າຈະຕ້ອງຕາຍ ແຕ່ວ່າທູດສະຫວັນໄດ້ລົງມາຊ່ວຍເພິ່ນອອກຈາກຄຸກໃຫ້ພົ້ນຄວາມຕາຍ. ເປໂຕຈຶ່ງກ່າວວ່າ: “ບັດນີ້ເຮົາຮູ້ແນ່ແລ້ວວ່າ ອົງພຣະຜູ້ເປັນເຈົ້າໄດ້ໃຊ້ເທວະດາຂອງພຣະອົງມາຊ່ວຍກອບກູ້ເອົາເຮົາ ໃຫ້ພົ້ນຈາກມືຂອງເຮໂຣດ ແລະ ຈາກການປອງຮ້າຍຂອງພວກຢິວ.” {AA 148.1}

// {AA 148.2}

ຈາກນັ້ນ ເປໂຕຈຶ່ງໄປເຮືອນບ່ອນທີ່ພວກພີ່ນ້ອງກຳລັງອະທິຖານຢ່າງຮ້ອນຫົນຢູ່. “ເມື່ອເປໂຕເຄາະປະຕູເຮືອນກໍມີສາວໃຊ້ຄົນໜຶ່ງຊື່ວ່າ ໂຣດາ ໄດ້ໄປເບິ່ງປະຕູ. ເມື່ອນາງຈື່ສຽງຂອງເປໂຕໄດ້ ຈຶ່ງດີໃຈທີ່ສຸດ ແລ້ວໄດ້ແລ່ນກັບຄືນມາ ໂດຍບໍ່ໄຂປະຕູໃຫ້ ແລະ ບອກວ່າ, ‘ເປໂຕກຳລັງຢືນຢູ່ໜ້າປະຕູເຮືອນ.’ ພວກເຂົາໄດ້ເວົ້າໃຫ້ນາງວ່າ, ‘ເຈົ້າເສຍສະຕິແລ້ວ.’ ແຕ່ນາງຢືນຢັນວ່າແມ່ນເປໂຕແທ້. ດັ່ງນັ້ນພວກເຂົາຈຶ່ງຕອບວ່າ, ‘ຄົງແມ່ນເທວະດາປະຈຳຕົວຂອງເປໂຕ.’” <ກິດຈະການ 12:13–15 >{AA 148.2}

// {AA 148.3}

“ແຕ່ເປໂຕຍັງເຄາະປະຕູຢູ່ ແລ້ວໃນທີ່ສຸດພວກເຂົາກໍໄຂປະຕູໃຫ້. ເມື່ອພວກເຂົາເຫັນວ່າແມ່ນເປໂຕ ພວກເຂົາມີຄວາມງຶດປະຫຼາດໃຈຫຼາຍ. ເປໂຕໃຊ້ມືເຮັດສັນຍານໃຫ້ພວກເຂົາມິດ ແລະ ໄດ້ເລົ່າໃຫ້ພວກເຂົາຟັງເຖິງເລື່ອງທີ່ອົງພຣະຜູ້ເປັນເຈົ້າໄດ້ນຳຕົນອອກມາຈາກຄຸກຢ່າງໃດ.” ແລ້ວເປໂຕ “ກໍອອກໄປທີ່ອື່ນ.” ຜູ້ເຊື່ອທີ່ອະທິຖານຢູ່ນັ້ນເຕັມໄປດ້ວຍຄວາມຍິນດີ ແລະ ຄຳສັນລະເສີນ ເພາະວ່າພຣະເຈົ້າໄດ້ຟັງ ແລະ ຕອບຄຳອະທິຖານຂອງພວກເຂົາ ໂດຍຊ່ວຍເປໂຕໃຫ້ພົ້ນຈາກກຳມືຂອງເຮໂຣດ. {AA 148.3}

// {AA 149.1}

ຕື່ນເຊົ້າມາ ຄົນຈຳນວນຫຼາຍໄດ້ພາກັນມາເຕົ້າໂຮມ ຖ້າເບິ່ງການປະຫານຊີວິດເປໂຕ. ກະສັດເຮໂຣດໄດ້ສັ່ງເຈົ້າໜ້າທີ່ໄປເອົາເປໂຕຢູ່ຄຸກ ຈັດຕັ້ງກັນເປັນຂະບວນໄປ ເພື່ອປ້ອງກັນບໍ່ໃຫ້ເປໂຕໜີໄດ້ ແລະ ຫວັງວ່າຈະແຫ່ມາ ເພື່ອຂົ່ມຂູ່ຜູ້ເຊື່ອຄົນອື່ນໆ ແລະ ອວດອ້າງອຳນາດຂອງຕົນ. {AA 149.1}

// {AA 149.2}

ເມື່ອພວກທະຫານຍາມປະຕູຄຸກບໍ່ເຫັນເປໂຕ ພວກເຂົາຢ້ານກົວຫຼາຍ ຍ້ອນວ່າເອົາຊີວິດຕົນເອງເປັນປະກັນ. ພວກເຂົາໄດ້ລະມັດລະວັງເຝົ້າຍາມຢ່າງແໜ້ນໜາ. ເມື່ອພວກເຈົ້າໜ້າທີ່ໄປຮອດ ທະຫານຍາມກໍຍັງປະຈໍາການຢູ່ ແລະ ປະຕູກໍຍັງອັດແໜ້ນ. ໂສ້ກໍຍັງມັດແຂນຂອງທະຫານສອງຄົນນັ້ນຢູ່ ແຕ່ວ່າບໍ່ເຫັນນັກໂທດແລ້ວ. {AA 149.2}

// {AA 149.3}

ເມື່ອຂ່າວໄປຮອດກະສັດເຮໂຣດ ເພິ່ນໃຈຮ້າຍຫຼາຍ ແລະ ສັ່ງຂ້າທະຫານຍາມເຫຼົ່ານັ້ນ ຍ້ອນຖືວ່າບົກຜ່ອງຕໍ່ໜ້າທີ່. ກະສັດເຮໂຣດຮູ້ວ່າ ບໍ່ມີມະນຸດຄົນໃດສາມາດຊ່ວຍເປໂຕອອກຄຸກໄດ້ ແຕ່ບໍ່ຢາກຍອມຮັບວ່າພຣະເຈົ້າເປັນຜູ້ຊ່ວຍ ຈຶ່ງຕັ້ງຕົນຕັ້ງໂຕຕໍ່ສູ້ພຣະເຈົ້າ. {AA 149.3}

// {AA 149.4}

ຈາກເປໂຕໜີຈາກຄຸກໄດ້ບໍ່ດົນ ກະສັດເຮໂຣດຈຶ່ງເດີນທາງໄປເມືອງກາຍຊາເຣຍ ແລະ ຈັດການສະຫຼອງຍິ່ງໃຫຍ່ ເພື່ອໃຫ້ຄົນຍົກຍ້ອງ ແລະ ຕົບມືຊົມເຊີຍຕົນເອງ. ພວກຄົນມັກມ່ວນເດີນທາງມາຈາກທຸກສະຖານທີ່ມາຮ່ວມງານສະຫຼອງນີ້ ແລະ ພາກັນກິນດື່ມຢ່າງສະໜຸກສະໜານ. ກະສັດເຮໂຣດໄດ້ແຕ່ງຕົວໂກ້ ມີພິທີປາກົດໂຕອັນໃຫຍ່ໂຕມະໂຫຼານ ແລະ ຢືນປາໄສຢ່າງສະຫງ່າຜ່າເຜີຍ ຕໍ່ໜ້າແຂກຄົນ; ເຄື່ອງນຸ່ງກໍປະດັບປະດາດ້ວຍເງິນດ້ວຍຄຳເຫຼື້ອມຍິບຍັບ ສະທ້ອນແສງຕາເວັນ ເຮັດໃຫ້ຄົນເບິ່ງຕາຕີ່. ພິທີອັນຍິ່ງໃຫຍ່ມະໂຫຼານກັບສໍານວນໂວຫານຂອງເຮໂຣດໄດ້ເຮັດໃຫ້ແຂກຄົນປະທັບໃຈ. ພວກເຂົາເມົາແດ່ແລ້ວ ພໍເຫັນການຕົບແຕ່ງ ເຫັນພິທີ ແລະ ໄດ້ຍິນຄຳເວົ້າຂອງເຮໂຣດ ກໍພາກັນຫຼົງໄຫຼ; ພວກເຂົາຍ້ອງຍໍຊົມເຊີຍເຮໂຣດຢ່າງອຶກກະທຶກ ໂຫ່ຮ້ອງວ່າ ບໍ່ມີມະນຸດຄົນໃດຈະປະເສີດ ແລະ ເວົ້າຄືເຮໂຣດໄດ້. ພວກເຂົາປະກາດວ່າ ທີ່ຜ່ານມາເຄີຍນັບຖືເຮໂຣດເປັນກະສັດ ແຕ່ວ່າຈາກນີ້ໄປຍິນດີກາບໄຫ້ວນະມັດສະການ ຍົກໃຫ້ເປັນພຣະເຈົ້າ. {AA 149.4}

// {AA 150.1}

ແຂກບາງຄົນໃນນັ້ນກໍແມ່ນພວກດຽວກັນທີ່ຮ້ອງຢ່າງປ່ວງບ້າໃສ່ພຣະເຢຊູວ່າ “ເອົາມັນໄປ! ເອົາມັນໄປຄຶງເທິງໄມ້ກາງແຂນ.” ພວກຢິວປະຕິເສດພຣະເຢຊູ. ເຄື່ອງເກົ່າຂອງຄົນຈົນທີ່ພຣະອົງໃສ່ນັ້ນໄດ້ຫໍ່ຫຸ້ມຈິດໃຈທີ່ປ່ຽມລົ້ນດ້ວຍຄວາມຮັກຂອງພຣະເຈົ້າ ແຕ່ວ່າພວກເຂົາບໍ່ເຫັນ. ພວກເຂົາເບິ່ງບໍ່ເຫັນວ່າ ເສື້ອຜ້າອັນຕໍ່າຕ້ອຍນັ້ນຫຸ້ມຫໍ່ອົງພຣະຜູ້ເປັນເຈົ້າແຫ່ງຊີວິດ ແຫ່ງສະຫງ່າຣາສີ ເຖິງວ່າພຣະອົງໄດ້ສຳແດງຣິດອຳນາດທີ່ບໍ່ມີມະນຸດຄົນໃດສາມາດເຮັດໄດ້ໃຫ້ພວກເຂົາເຫັນ. ແຕ່ຄົນເຫຼົ່ານັ້ນຊໍ້າພັດພໍໃຈ ກາບໄຫວ້ກະສັດຜູ້ໂອ້ອວດຈອງຫອງ ແລະ ນຸ່ງເຄື່ອງງາມ ປະດັບດ້ວຍເງິນຄຳທີ່ປົກປິດຈິດໃຈອັນອຳມະຫິດຂອງຕົນ. {AA 150.1}

// {AA 150.1}

ເຮໂຣດຮູ້ວ່າຕົນບໍ່ສົມຄວນໄດ້ຮັບຄຳຍ້ອງຍໍນັບຖືເຫຼົ່ານັ້ນ ແຕ່ກໍຍັງຮັບເອົາການກາບໄຫວ້ນະມັດສະການຂອງມວນຊົນເຫຼົ່ານັ້ນ. ເຮໂຣດ#todo(porm: ພູມໃຈ/Piton: ປື້ມໃຈ) ແລະ ສີໜ້າກໍເຕັມໄປດ້ວຍຄວາມທະນົງຕົວເມື່ອໄດ້ຍິນສຽງປະຊາຊົນຍົກຍ່ອງຕົນເອງວ່າ “ບໍ່ແມ່ນຄົນເວົ້າ ແຕ່ແມ່ນພຣະຕົນໜຶ່ງເວົ້າ.” {AA 150.1}

// {AA 151.2}

ແຕ່ໃນທັນໃດນັ້ນ ສີໜ້າຂອງກະສັດເຮໂຣດກໍປ່ຽນໄປ ຈືດຈາງປານຄົນຕາຍ ແລະ ບິດບ້ຽວຄືຄົນເຈັບໜັກ. ເຫື່ອເມັດໃຫຍ່ໄຫຼຊຶມອອກມາຈາກຜິວໜັງ ຍ້ອຍລົງຊະໆ. ເຮໂຣດຢືນຊຶງຄ້າງຢູ່ ຄືກັບວ່າຄວາມເຈັບປວດໄດ້ພຸ່ງມາຕຳຕົນໂຕຢ່າງກະທັນຫັນ ແລ້ວຄ່ອຍໆປິ່ນໜ້າອັນຫຼ່າເຫຼືອງໄປຫາແຂກຄົນທີ່ຕົກຕື່ນ ແລະ ຮ້ອງອອກມາດ້ວຍນໍ້າສຽງອັນທໍລະມານວ່າ: ຜູ້ທີ່ພວກເຈົ້າຍົກຍໍໃຫ້ເປັນພຣະເຈົ້າຖືກລົງໂທດໃຫ້ຕາຍແລ້ວ. {AA 151.2}

// {AA 151.3}

ເຮໂຣດເຈັບປວດທໍລະມານທີ່ສຸດ. ມີຄົນຫາມລາວອອກໄປຈາກສະຖານທີ່ສະເຫຼີມສະຫຼອງ. ອຶດໃຈດຽວກ່ອນໜ້ານີ້ເຮໂຣດໄດ້ຢືນຢ່າງສງ່າຜ່າເຜີຍ ແລະ ຮັບເອົາການຍົກຍໍ່ສັນລະເສີນ ແລະ ການກາບໄຫວ້ນະມັດສະການຂອງມວນຊົນທີ່ຊຸມນຸມກັນຢູ່ນັ້ນ. ບັດນີ້ລາວຮູ້ແລ້ວວ່າຕົນໄດ້ຕົກຢູ່ໃນມືຂອງພຣະມະຫາກະສັດຜູ້ຍິ່ງໃຫຍ່ກວ່າຕົນ. ລາວຮູ້ສຶກເສຍອົກເສຍໃຈເມື່ອຄິດເຖິງເຫດການຜ່ານມາທີ່ຕົນຂົ່ມເຫັງຄຣິສຕຽນຢ່າງບໍ່ຢຸດຢ່ອນ. ລາວຈື່ຄຳສັ່ງອັນໂຫດຫ້ຽມຂອງຕົນທີ່ສັ່ງໃຫ້ປະຫານຊີວິດຢາໂກໂບ ແລະ ຄວາມຕັ້ງໃຈທີ່ຈະປະຫານອັກຄະສາວົກເປໂຕ. ລາວຈື່ວ່າລາວໄດ້ແກ້ແຄ້ນຄວາມອັບອາຍ ແລະ ຄວາມຜິດຫວັງຂອງຕົນດ້ວຍການລົງໂທດທະຫານຍາມຄຸກຢ່າງຮ້າຍກາດ. ລາວຮູ້ດີວ່າຕົນເປັນຜູ້ຂົ່ມເຫັງຄົນອື່ນຢ່າງບໍ່ອ່ອນຂໍ້ ແລະ ບໍ່ຢຸດຢ່ອນ, ບັດນີ້ພຣະເຈົ້າຊົງລົງໂທດຕົວເອງເສຍແລ້ວ. ຄວາມເຈັບປວດທໍລະມານທັງກາຍ ແລະ ໃຈຂອງເຮໂຣດບໍ່ໄດ້ຮັບການບັນເທົາແຕ່ຢ່າງໃດ ແລະ ເຮໂຣດເອງກໍບໍ່ໄດ້ຄາດຄິດວ່າຈະໄດ້ຮັບການບັນເທົາເລີຍ. {AA 151.3}

// {AA 151.4}

ກະສັດເຮໂຣດຮູ້ຈັກກົດບັນຍັດຂອງພຣະເຈົ້າດີ ເຊິ່ງກ່າວວ່າ: “ຢ່ານະມັດສະການພະອື່ນ ນອກຈາກເຮົາ” (ອົບພະຍົບ 20:3) ແລະ ຮູ້ວ່າການຮັບເອົາການກາບໄຫວ້ນະມັດສະການຂອງປະຊາຊົນເປັນຄວາມຜິດອັນຮ້າຍແຮງ ຈົນເປັນເຫດໃຫ້ພຣະເຈົ້າລົງໂທດເຖິງຕາຍ. {AA 151.4}

// {AA 152.1}

ທູດສະຫວັນອົງດຽວກັນທີ່ຊ່ວຍເປໂຕໄດ້ລົງໂທດກະສັດເຮໂຣດ. ທູດສະຫວັນອົງດັ່ງກ່າວໄດ້ຕົບເປໂຕໃຫ້ຄືນ ແຕ່ຕົບເຮໂຣດໃຫ້ຕາຍ ເພື່ອປາບຄວາມຈອງຫອງ ແລະ ນຳການລົງໂທດຈາກພຣະເຈົ້າ. ກະສັດເຮໂຣດໄດ້ຕາຍຢ່າງເຈັບປວດ ທັງຮ່າງກາຍ ແລະ ຈິດໃຈ ຍ້ອນພຣະເຈົ້າລົງໂທດ ເຊິ່ງຖືວ່າ ຍຸຕິທໍາແລ້ວ. {AA 152.1}

// {AA 152.2}

ຄວາມຍຸດຕິທຳຂອງພຣະເຈົ້າທີ່ປາກົດຢູ່ໃນເຫດການເຫຼົ່ານີ້ມີປະໂຫຍດຕໍ່ປະຊາຊົນ. ຂ່າວການອອກຈາກຄຸກຢ່າງອັດສະຈັນຂອງເປໂຕ ແລະ ການຕາຍຂອງເຮໂຣດຍ້ອນພຣະເຈົ້າລົງໂທດ ໄດ້ແຜ່ຂະຫຍາຍໄປທົ່ວທຸກຂົງເຂດ ແລະ ມີຫຼາຍຄົນຮັບເຊື່ອໃນພຣະຄຣິສຍ້ອນເລື່ອງນີ້. {AA 152.2}

// {AA 152.3}

ມີຫຼາຍເລື່ອງໃນພຣະຄໍາພີທີ່ສະແດງໃຫ້ເຫັນວ່າ ສະຫວັນ ແລະ ໂລກມີຄວາມສຳພັນກັນຢ່າງໃກ້ຊິດ ຍົກຕົວຢ່າງ: ປະສົບການຂອງຟີລິບທີ່ມີທູດສະຫວັນສັ່ງໃຫ້ເດີນທາງໄປພົບຄົນທີ່ກຳລັງສະແຫວງຫາຄວາມຈິງ; ເລື່ອງຂອງໂກເນລີໂອທີ່ມີທູດສະຫວັນມາບອກຂ່າວຈາກພຣະເຈົ້າ ແລະ ເລື່ອງທີ່ມີທູດສະຫວັນຊ່ວຍເປໂຕອອກຈາກຄຸກກ່ອນທີ່ຈະຖືກປະຫານຊີວິດ. {AA 152.3}

// {AA 152.4}

ຕົວຢ່າງເລື່ອງຂອງທູດສະຫວັນເຫຼົ່ານີ້ຄວນເປັນກຳລັງແຮງ ແລະ ເປັນກຳລັງໃຈໃຫ້ແກ່ຜູ້ຮັບໃຊ້ຂອງພຣະເຈົ້າ. ໃນປະຈຸບັນບໍ່ຕ່າງກັບໃນສະໄໝຂອງພວກສາວົກ. ທູດສະຫວັນຂອງພຣະເຈົ້າຍັງໄປໆມາໆໃນທຸກສະຖານທີ່ເພື່ອຊູໃຈຄົນໂສກເສົ້າ, ປົກປັກຮັກສາຄົນບາບ, ແລະ ພາຄົນມາຫາພຣະເຢຊູຄຣິສ. ພວກເຮົາບໍ່ສາມາດເບິ່ງເຫັນ ແຕ່ວ່າທູດສະຫວັນເຫຼົ່ານັ້ນກໍຢູ່ນຳພວກເຮົາ ນຳພາຊີວິດ ແລະ ປົກປ້ອງພວກເຮົາ. {AA 152.4}

// {AA 153.1}

ສະຫວັນໄດ້ລົງມາໃກ້ໂລກຍ້ອນມີຂັ້ນໃດເສື່ອມຕໍ່ ສົ້ນໜຶ່ງຈຸໂລກ ແລະ ອີກສົ້ນໜຶ່ງຈຸບັນລັງຂອງພຣະເຈົ້າ. ທູດສະຫວັນຂອງພຣະອົງທຽວຂຶ້ນທຽວລົງຢູ່ຂັ້ນໃດອັນແຈ້ງສະຫວ່າງນີ້ ແບກຫາບຄຳອະທິຖານຂອງຄົນຂາດເຂີນ ແລະ ທຸກທໍລະມານຂຶ້ນໄປຫາພຣະເຈົ້າເບື້ອງເທິງ ແລະ ເປ້ພຣະພອນ, ຄວາມຫວັງ, ກຳລັງໃຈ ກັບຄວາມຊ່ວຍເຫຼືອລົງມາໃຫ້ມະນຸດ. ທູດສະຫວັນເຫຼົ່ານີ້ສ້າງບັນຍາກາດແຫ່ງສະຫວັນຢູ່ຮອບຈິດໃຈ ແລະ ນຳພວກເຮົາໄປສູ່ສິ່ງທີ່ເບິ່ງບໍ່ເຫັນ ແລະ ຖາວອນນິຣັນ. ພວກເຮົາບໍ່ສາມາດເບິ່ງເຫັນຮູບຮ່າງລັກສະນະຂອງທູດສະຫວັນເຫຼົ່ານີ້ໄດ້ດ້ວຍຕາເປົ່າ ແຕ່ພວກເຮົາສາມາດເບິ່ງເຫັນໄດ້ດ້ວຍຕາດ້ານຈິດວິນຍານ; ແລະ ມີແຕ່ຫູດ້ານຈິດວິນຍານເທົ່ານັ້ນ ສາມາດໄດ້ຍິນສຽງຂອງສະຫວັນໄດ້. {AA 153.1}

// {AA 153.2}

“ເທວະດາຂອງອົງພຣະຜູ້ເປັນເຈົ້າໄດ້ເຝົ້າຮັກສາຜູ້ທີ່ຢໍາເກງພຣະອົງ ແລະ ຊ່ວຍພວກເຂົາໃຫ້ພົ້ນຈາກອັນຕະລາຍໄດ້.” (ເພງສັນລະເສີນ 34:7.) ພຣະເຈົ້າຊົງໃຊ້ທູດສະຫວັນຂອງພຣະອົງມາປົກປັກຮັກສາຄົນຂອງພຣະອົງຈາກໄພພິບັດ ແລະ ປ້ອງກັນຈາກ “ໂລກລະບາດທີ່ເກີດຂຶ້ນໃນເວລາມືດມົນ ຫຼື ມານຮ້າຍທີ່ຂ້າຄົນໃນເວລາກາງເວັນນັ້ນ.” (ເພງສັນລະເສີນ 91:6.) ທູດສະຫວັນເຕືອນພວກເຮົາ ເຕືອນແລ້ວເຕື່ອນອີກ ຄືກັບໝູ່ຄູ່ເຕືອນກັນ ແລະ ພາໄປສູ່ບ່ອນປອດໄພ. ຄຳໜຸນໃຈໃຈຂອງທູດສະຫວັນຊ່ວຍຊູໃຈຂອງຜູ້ເຊື່ອໃນຍາມໂສກເສົ້າຢູ່ສະເໝີ ແລະ ດຶງຈິດໃຈອອກຈາກສິ່ງຂອງຝ່າຍໂລກ ໃຫ້ຈົດຈໍ່ດ້ວຍຄວາມເຊື່ອໄປຍັງເສື້ອຄຸມສີຂາວ, ມົງກຸດ ແລະ ໃບຕານແຫ່ງໄຊຊະນະ ເຊິ່ງຜູ້ຊະນະຈະໄດ້ຮັບສິ່ງເຫຼົ່ານີ້ເມື່ອຢູ່ອ້ອມຮອບບັນລັງຂອງພຣະເຈົ້າ. {AA 153.2}

// {AA 153.3}

ທູດສະຫວັນມີໜ້າທີ່ໄປຫາຜູ້ທີ່ອິດເມື່ອຍ ທຸກທໍລະມານ ແລະ ພົບການທົດລອງ ທັງຈະຊ່ວຍເຫຼືອຜູ້ທີ່ພຣະຄຣິສຕາຍແທນ ໂດຍບໍ່ຮູ້ອິດເມື່ອຍ. ເມື່ອຄົນບາບອຸທິດຕົນໃຫ້ພຣະເຈົ້າ ທູດສະຫວັນສົ່ງຂ່າວດີນັ້ນໄປຫາສະຫວັນ ແລະ ຊາວສະຫວັນທັງຫຼາຍຕ່າງກໍຊື່ນຊົມຍິນດີ. “ໃນທໍານອງດຽວກັນນັ້ນແຫຼະ ເຮົາບອກເຈົ້າທັງຫຼາຍວ່າ ໃນສະຫວັນຈະມີຄວາມຊື່ນຊົມຍິນດີຫຼາຍ ທີ່ຄົນບາບຜູ້ໜຶ່ງຈະຖິ້ມໃຈເກົ່າເອົາໃຈໃໝ່ ຫຼາຍກວ່າຄົນສິນທໍາເກົ້າສິບເກົ້າຄົນ ທີ່ບໍ່ຕ້ອງການຖິ້ມໃຈເກົ່າເອົາໃນໃໝ່.” (ລູກາ 15:7.) ຜົນສຳເລັດໃນການກໍາຈັດຄວາມມືດ ແລະ ການປະກາດຂ່າວປະເສີດທຸກຢ່າງ ຖືກລາຍງານໃຫ້ສະຫວັນໄດ້ຮູ້. ເມື່ອຜົນສຳເລັດນີ້ຖືກລາຍງານຊ້ອງໜ້າພຣະເຈົ້າ ຊາວສະຫວັນທັງມວນຕ່າງກໍກໍ່ຊື່ນຊົມຍິນດີ. {AA 153.3}

// {AA 154.1}

ຊາວສະຫວັນກຳລັງຕິດຕາມການຕໍ່ສູ້ທີ່ຄົນຂອງພຣະເຈົ້າກຳລັງຕໍ່ສູ້ຢູ່ທ່າມກາງສະຖານະການທີ່ຊວນໃຫ້ທໍ່ຖອຍ. ເມື່ອຄຣິສຕຽນຖືທຸງຂອງພຣະຄຣິສກ້າວອອກໄປຕໍ່ສູ້ສຸດກຳລັງພວກເຂົາຈຶ່ງຮັບໄຊຊະນະໃໝ່ ແລະ ກຽດອັນໃໝ່ດ້ວຍຄວາມເຊື່ອ . ທູດສະຫວັນທັງໝົດພ້ອມທີ່ຈະຊ່ວຍເຫຼືອຜູ້ເຊື່ອທີ່ຖ່ອມຕົນຂອງພຣະເຈົ້າ. ເມື່ອຜູ້ຮັບໃຊ້ຂອງພຣະເຈົ້າຮ້ອງບົດເພງສັນລະເສີນໃນໂລກ ທູດສະຫວັນກໍຮ່ວມຮ້ອງສັນລະເສີນພຣະເຈົ້າ ແລະ ພຣະບຸດນຳກັນ. {AA 154.1}

// {AA 154.2}

ພວກເຮົາຈຳເປັນຕ້ອງເຂົ້າໃຈພາລະໜ້າທີ່ຂອງທູດສະຫວັນໃຫ້ຫຼາຍກວ່າທີ່ເປັນຢູ່. ພວກເຮົາຄວນຈື່ສະເໝີວ່າ ທູດສະຫວັນຢູ່ນຳ ແລະ ພ້ອມທີ່ຈະຊ່ວຍເຫຼືອທຸກຄົນທີ່ເປັນລູກຂອງພຣະເຈົ້າຢ່າງແທ້ຈິງ. ກອງທັບທູດສະຫວັນຢູ່ອ້ອມຮອບຜູ້ທີ່ອ່ອນນ້ອມ ແລະ ຕໍ່າຕ້ອຍທີ່ເຊື່ອ ແລະ ອະທິຖານຫາພຣະເຈົ້າ ແລະ ຍຶດໝັ້ນໃນພຣະສັນຍາຂອງພຣະອົງ. ເຄຣູບ, ເສຣາຟິມ, ກັບທູດສະຫວັນຜູ້ມີກຳລັງຍິ່ງໃຫຍ່ຢືນຢູ່ເບື້ອງຂວາຂອງພຣະເຈົ້າ, “ຝູງເທວະດາທັງປວງນັ້ນແມ່ນວິນຍານຮັບໃຊ້ທີ່ພຣະເຈົ້າຊົງໃຊ້ມາບົວລະບັດ ບັນດາຜູ້ທີ່ຈະໄດ້ຮັບຄວາມລອດພົ້ນເປັນມໍລະດົກ” (ເຮັບເຣີ 1:14.) {AA 154.2}
