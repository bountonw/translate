= 34

==== ການຮັບໃຊ້ທີ່ອຸທິດຖວາຍແກ່ພຣະເຈົ້າ

// {AA 359.1}

ຊີວິດ ແລະ ຄໍາສອນຂອງພຣະຄຣິສແມ່ນແບບຢ່າງອັນສົມບູນຂອງການຮັບໃຊ້ອັນບໍຣິສຸດທີ່ມີກົກເຄົ້າມາຈາກພຣະເຈົ້າ. ພຣະເຈົ້າບໍ່ໄດ້ມີພຣະຊົນຢູ່ເພື່ອພຣະອົງເອງ. ທັງໃນການສ້າງໂລກ ແລະ ການປະຄອງສັບພະສິ່ງທັງປວງໄວ້ ພຣະອົງຮັບໃຊ້ຜູ້ອື່ນຢູ່ສະເໝີ. “ພຣະອົງບັນດານໃຫ້ແສງຕາເວັນຂອງພຣະອົງສ່ອງໃສ່ທັງຄົນຊົ່ວ ແລະ ຄົນດີເໝືອນກັນ ແລະ ໃຫ້ຝົນຕົກໃສ່ທັງຄົນທີ່ຊອບທໍາ ແລະ ບໍ່ຊອບທໍາ.” (ມັດທາຍ 5:45.) ແບບຢ່າງການຮັບໃຊ້ນີ້ພຣະບິດາໄດ້ຊົງມອບໝາຍໃຫ້ແກ່ພຣະບຸດຂອງພຣະອົງ. ພຣະເຢຊູເຈົ້າຖືກຕັ້ງໄວ້ໃຫ້ເປັນຜູ້ນໍາສູງສຸດຂອງມວນມະນຸດ ແລະ ເປັນແບບຢ່າງໃຫ້ທຸກຄົນຮູ້ຄວາມໝາຍຂອງການຮັບໃຊ້. ຊີວິດຂອງພຣະອົງເທິງໂລກນີ້ແມ່ນຊີວິດແຫ່ງການຮັບໃຊ້. ພຣະອົງຊົງຮັບໃຊ້ທຸກຄົນບໍ່ເລືອກໜ້າ. {AA 359.1}

// {AA 359.2}

ພຣະເຢຊູພະຍາຍາມແລ້ວພະຍາຍາມອີກເພື່ອສອນຫຼັກການນີ້ໃຫ້ສາວົກຂອງພຣະອົງ. ເມື່ອຢາໂກໂບກັບໂຢຮັນຂໍເປັນໃຫຍ່ ພຣະເຢຊູໄດ້ຕອບພວກເຂົາວ່າ: “ຖ້າຜູ້ໃດໃນພວກເຈົ້າຢາກເປັນໃຫຍ່ ຜູ້ນັ້ນຕ້ອງເປັນຜູ້ຮັບໃຊ້ຂອງພວກເຈົ້າ ແລະ ຖ້າຜູ້ໃດໃນພວກເຈົ້າຢາກເປັນເອກ ລາວຕ້ອງເປັນຜູ້ຮັບໃຊ້ຂອງພວກເຈົ້າ ເໝືອນຢ່າງບຸດມະນຸດບໍ່ໄດ້ມາເພື່ອໃຫ້ຄົນອື່ນຮັບໃຊ້ຕົ້ນ ແຕ່ມາເພື່ອຮັບໃຊ້ ແລະ ຍອມສະຫຼະຊີວິດຂອງຕົນເປັນຄ່າໄຖ່ຄົນຈໍານວນຫຼວງຫຼາຍ.” (ມັດທາຍ 20:26–28.) {AA 359.2}

// {AA 360.1}

ນັບຕັ້ງແຕ່ພຣະເຢຊູສະເດັດຂຶ້ນສະຫວັນ ພຣະອົງໄດ້ສືບຕໍ່ວຽກງານຂອງພຣະອົງຜ່ານຜູ້ທີ່ພຣະອົງຊົງເລືອກ ແລະ ພຣະອົງຊົງສິດສອນ ແລະ ອວຍພອນມະນຸດຜ່ານຄົນເຫຼົ່ານັ້ນ. ໃນຖານະຫົວຂອງຄຣິສຕະຈັກ ພຣະອົງເບິ່ງແຍງວຽກງານຂອງພຣະອົງຜ່ານມະນຸດທີ່ພຣະເຈົ້າຊົງເຈີມໃຫ້ເປັນຕົວແທນຂອງພຣະອົງ. {AA 360.1}

// {AA 360.2}

ຕໍາແໜ່ງຂອງຜູ້ທີ່ພຣະເຈົ້າຊົງເອີ້ນໃຫ້ເທດພຣະຄຳ ແລະ ສັ່ງສອນຫຼັກຄວາມຈິງເພື່ອສ້າງສາຄຣິສຕະຈັກຂອງພຣະອົງ ແມ່ນໜ້າທີ່ອັນໜັກໜ່ວງ. ພວກເຂົາຕ້ອງເປັນຕົວແທນຂອງພຣະຄຣິສ ເພື່ອຊີ້ນໍາໃຫ້ທັງຍິງ ແລະ ຊາຍປອງດອງກັບພຣະເຈົ້າ ແລະ ຈະເຮັດໜ້າທີ່ນີ້ສໍາເລັດໄດ້ກໍຕໍ່ເມື່ອໄດ້ຮັບສະຕິປັນຍາ ແລະ ອໍານາດຈາກສະຫວັນເທົ່ານັ້ນ. {AA 360.2}

// {AA 360.3}

ຜູ້ຮັບໃຊ້ຂອງພຣະຄຣິສແມ່ນຜູ້ເຝົ້າຍາມຈິດວິນຍານຂອງຄົນທີ່ພຣະເຈົ້າຊົງມອບໃຫ້. ຕ້ອງເຮັດໜ້າທີ່ຄືທະຫານຍາມ. ໃນສະໄໝບູຮານ ທະຫານຍາມຈະປະຈໍາການຢູ່ເທິງກໍາແພງເມືອງ ຢູ່ບ່ອນສູງສາມາດເບິ່ງເຫັນຈຸດສໍາຄັນຂອງເມືອງໄດ້. ທະຫານຍາມຈະເປົ່າແກເຕືອນໄພເມື່ອມີສັດຕູເຂົ້າມາໃກ້. ຄວາມປອດໄພຂອງຊາວເມືອງທັງໝົດຂຶ້ນຢູ່ກັບທະຫານຍາມເຫຼົ່ານັ້ນ. ເມື່ອຮອດໂມງ ພວກເຂົາຕ້ອງຮ້ອງໃສ່ກັນ ເພື່ອບໍ່ໃຫ້ມີຜູ້ໃດຫຼັບ ແລະ ເພື່ອກວດເບິ່ງວ່າມີອັນຕະລາຍ ຫຼື ບໍ. ແຕ່ລະຄົນຈະສົ່ງສຽງຮ້ອງລາຍງານ ຫຼື ຮ້ອງເຕືອນໄພໃສ່ກັນຕໍ່ໆໄປຈົນດັງກ້ອງທົ່ວເມືອງ. {AA 360.3}

// {AA 360.4}

ພຣະເຈົ້າຊົງກ່າວຕໍ່ຜູ້ຮັບໃຊ້ທຸກຄົນວ່າ: “ບັດນີ້ມະນຸດເອີຍ ເຮົາແຕ່ງຕັ້ງເຈົ້າໃຫ້ເປັນຜູ້ເຝົ້າຍາມຊົນຊາດອິດສະຣາເອນ. ເຈົ້າຕ້ອງນໍາເອົາຄໍາຕັກເຕືອນທີ່ເຮົາມອບໃຫ້ເຈົ້ານັ້ນໄປບອກພວກເຂົາ. ຖ້າເຮົາປະກາດວ່າຄົນຊົ່ວຜູ້ໜຶ່ງພວມຈະຕາຍ ແຕ່ເຈົ້າບໍ່ໄດ້ຕັກເຕືອນລາວໃຫ້ປ່ຽນທິດທາງເພື່ອຊ່ວຍຊີວິດຂອງຕົນໄວ້; ແລ້ວລາວກໍຈະຕາຍທັງໆທີ່ຍັງເປັນຄົນບາບຢູ່; ເຮົາຈະຖືວ່າການຕາຍຂອງຄົນນັ້ນເປັນຄວາມຮັບຜິດຊອບຂອງເຈົ້າ. ຖ້າເຈົ້າຕັກເຕືອນຄົນຊົ່ວຜູ້ໜຶ່ງ ແລະ ລາວບໍ່ເຊົາເຮັດບາບ ລາວກໍຈະຕາຍທັງໆທີ່ລາວຍັງເປັນຄົນບາບຢູ່ ແຕ່ເຈົ້າເອງຈະລອດຊີວິດ.” (ເອເຊກຽນ 33:7–9.) {AA 360.4}

// {AA 361.1}

ຖ້ອຍຄໍາຂອງຜູ້ປະກາດພຣະທໍາ ບົ່ງຊີ້ວ່າບັນດາຜູ້ທີ່ໄດ້ຮັບແຕ່ງຕັ້ງໃຫ້ເປັນຜູ້ເຝົ້າຍາມຄຣິສຕະຈັກມີໜ້າທີ່ຄວາມຮັບຜິດຊອບອັນໃຫຍ່ຫຼວງ ທັງເປັນຜູ້ອາລັກຂາຄວາມເລິກລັບຂອງພຣະເຈົ້າອີກດ້ວຍ. ພວກເຂົາຕ້ອງເປັນຜູ້ເຝົ້າຍາມ ຢືນຢູ່ເທິງກໍາແພງເມືອງຊີໂອນ ເພື່ອຮ້ອງເຕືອນໄພເມື່ອສັດຕູເຂົ້າມາໃກ້. ຫຼາຍຄົນຈະຕົກຢູ່ພາຍໃຕ້ການທົດລອງ ແລະ ຈະຈິບຫາຍຖ້າຜູ້ຮັບໃຊ້ຂອງພຣະເຈົ້າບໍ່ເຮັດຫຼ້ອນໜ້າທີ່ຢ່າງສັດຊື່. ໃນກໍລະນີທີ່ຜູ້ເຝົ້າຍາມຜູ້ໃດມຶນຊາຈົນບໍ່ສາມາດຮູ້ເຫັນອັນຕະລາຍ ແລະ ບໍ່ຕັກເຕືອນຈົນຄົນຈິບຫາຍ ພຣະເຈົ້າຈະໃຫ້ຜູ້ນັ້ນຮັບຜິດຊອບຊີວິດຂອງຄົນທີ່ຫຼົງຫາຍເຫຼົ່ານັ້ນ. {AA 361.1}

// {AA 361.2}

ຜູ້ເຝົ້າຍາມເທິງກໍາແພງເມືອງຊີໂອນໄດ້ຮັບສິດທິພິເສດ. ພວກເຂົາສາມາດຢູ່ໃກ້ຊິດພຣະເຈົ້າ ແລະ ໄດ້ຍິນສຽງຂອງພຣະວິນຍານບໍຣິສຸດ ເຖິງຂັ້ນທີ່ພຣະອົງຈະໃຊ້ພວກເຂົາໄປເຕືອນໄພ ແລະ ຊີ້ນໍາທາງໃຫ້ຄົນໄປສູ່ຄວາມປອດໄພ. ພວກເຂົາຕ້ອງຊື່ສັດໃນການຕັກເຕືອນຄົນໃຫ້ຮູ້ໂທດຂອງການລະເມີດກົດບັນຍັດຂອງພຣະເຈົ້າ ແລະ ພວກເຂົາຕ້ອງຊື່ສັດໃນການປົກປ້ອງຜົນປະໂຫຍດຂອງຄຣິສຕະຈັກ. ພວກເຂົາຕ້ອງບໍ່ຜ່ອນການເຝົ້າຍາມລົງໂດຍເດັດຂາດ ບໍ່ວ່າໃນເວລາໃດກໍຕາມ. ຜູ້ເຝົ້າຍາມຕ້ອງໃຊ້ປະສາດສໍາຜັດທຸກຢ່າງ ແລະ ຄວາມສາມາດໃນທຸກດ້ານ. ພວກເຂົາຕ້ອງຮ້ອງປະກາດດ້ວຍຄວາມໝັ້ນໃຈຄືຄົນເປົ່າແກໃນຍາມສົງຄາມ.ຄົນເຫຼົ່ານີ້ບໍ່ໄດ້ເຮັດວຽກເພື່ອເງິນຄໍາ ແຕ່ຍ້ອນວ່າເປັນໜ້າທີ່ ເພາະວ່າຮູ້ສຶກວ່າຈະເປັນໂທດຖ້າຫາກບໍ່ປະກາດຂ່າວປະເສີດ. ໃນເມື່ອພຣະເຈົ້າຊົງເລືອກແລ້ວ ແລະ ພຣະໂລຫິດຂອງພຣະເຢຊູຄຣິສຊົງປະທັບກາໄວ້ແລ້ວເພື່ອອຸທິດພວກເຂົາສຳລັບໜ້າທີ່ດັ່ງກ່າວ ພວກເຂົາຈຶ່ງຕ້ອງຊ່ວຍຊີວິດມະນຸດໃຫ້ພົ້ນຈາກການຖືກທໍາລາຍທີ່ກໍາລັງຍັບໃກ້ເຂົ້າມາ. {AA 361.2}

// {AA 362.1}

ຜູ້ຮັບໃຊ້ທີ່ຮ່ວມງານກັບພຣະຄຣິສຈະເຂົ້າໃຈຄວາມສັກສິດຂອງວຽກງານທີ່ຕົນກໍາລັງຮັບຜິດຊອບຢູ່ຢ່າງເລິກເຊິ່ງ ແລະ ຈະຮູ້ວ່າຕ້ອງບາກບັ່ນ ແລະ ເສຍສະຫຼະຫຼາຍສໍ່າໃດເພື່ອໃຫ້ປະສົບຜົນສໍາເລັດ. ຄົນເຊັ່ນນີ້ຈະບໍ່ກັງວົນນໍາຄວາມສະດວກສະບາຍຂອງຕົນເອງ ແລະ ຈະບໍ່ເຫັນແກ່ໂຕ. ໃນພາລະກິດຊອກຫາລູກແກະທີ່ຫຼົງຫາຍນັ້ນ ຜູ້ຮັບໃຊ້ຈະລືມໄປວ່າຕົນອິດເມືອຍ, ໜາວເຢັນ, ແລະ ອຶດຢາກ. ລາວມີເປົ້າໝາຍດຽວຕັ້ງໄວ້ຂ້າງໜ້າ ນັ້ນຄືການຊ່ວຍເຫຼືອຜູ້ທີ່ຫຼົງຫາຍທັງຫຼາຍໃຫ້ໄດ້ຮັບຄວາມພົ້ນ. {AA 362.1}

// {AA 362.2}

ຜູ້ທີ່ຮັບໃຊ້ພາຍໃຕ້ທຸງໄຊປະດັບດ້ວຍພຣະໂລຫິດຂອງພຣະຄຣິສຈະຕ້ອງມີຄວາມພະຍາຍາມ ແລະ ມີຄວາມອົດທົນສູງດັ່ງວິລະຊົນຜູ້ເກັ່ງກ້າ. ທະຫານຂອງໄມ້ກາງແຂນຕ້ອງຢືນຢູ່ແນວໜ້າຢ່າງອາດຫານບໍ່ທໍ້ບໍ່ຖອຍ. ເມື່ອຖືກສັດຕູບຸກໂຈມຕີ ຕ້ອງແລ່ນເຂົ້າລີ້ໄພໃນພຣະເຈົ້າເພື່ອຂໍຄວາມຊ່ວຍເຫຼືອ ແລະ ເມື່ອທວງພຣະສັນຍາໃນພຣະຄໍາພີແລ້ວ ກໍຈະມີກໍາລັງເພຶ່ອໜ້າທີ່ໃນເວລາດັ່ງກ່າວ. ຜູ້ຮັບໃຊ້ເຊັ່ນນີ້ຮູ້ວ່າຕົນເອງຕ້ອງການກໍາລັງແຮງຈາກພຣະເຈົ້າ. ຄົນນັ້ນຈະບໍ່ ຍົກຍ້ອງຕົນເອງເມື່ອມີໄຊ ແຕ່ຈະຍິ່ງເພິ່ງພາພຣະເຈົ້າອົງຍິ່ງໃຫຍ່ໃຫ້ຫຼາຍຂຶ້ນ. ການເພິ່ງພາຣິດອໍານາດຂອງພຣະເຈົ້າຈະເຮັດໃຫ້ລາວສາມາດປະກາດຂ່າວແຫ່ງຄວາມພົ້ນຢ່າງໜັກແໜ້ນ ຈົນດັງກ້ອງກັງວານໃນຈິດໃຈຂອງຜູ້ຟັງ. {AA 362.2}

// {AA 362.3}

ຜູ້ທີ່ສອນພຣະຄໍາຈະຕ້ອງມີຄວາມສໍາພັນໃກ້ຊິດກັບພຣະເຈົ້າຢູ່ທຸກເວລາ ຜ່ານການອະທິຖານ ແລະ ການສຶກສາພຣະຄໍາຂອງພຣະເຈົ້າ ເພາະວ່າສອງສິ່ງນີ້ເປັນບໍ່ເກີດຂອງກໍາລັງແຮງ. ການໃກ້ຊິດພຣະເຈົ້າຜ່ານການອະທິຖານຈະເຮັດໃຫ້ວຽກງານໄດ້ຮັບອໍານາດອັນແຮງກ້າກວ່າຜົນຂອງຄໍາເທດສະໜາອີກດ້ວຍ. ລາວຕ້ອງມີອໍານາດນີ້ໃຫ້ໄດ້. ລາວຈະຕ້ອງອ້ອນວອນຂໍດ້ວຍໃຈທີ່ບໍ່ຮັບຮູ້ຄຳວ່າຖືກປະຕິເສດໃຫ້ພຣະເຈົ້າເສີມກໍາລັງເພື່ອການເຮັດໜ້າທີ່ ແລະ ການສູ້ທົນຄວາມລໍາບາກ ແລະ ຂໍໃຫ້ພຣະອົງໃຊ້ຖ່ານໄຟຮ້ອນແປະໃສ່ຮິມສົບຂອງຕົນ. ຫຼາຍເທື່ອບັນດາຜູ້ປະກາດຂ່າວຂອງພຣະເຈົ້າຢຶດຖືຄວາມຈິງອັນເປັນນິຣັນຢ່າງອ່ອນຍານເກີນໄປ. ຖ້າຜູ້ໃດຈະຮ່ວມເດີນທາງໄປກັບພຣະເຈົ້າ ພຣະອົງຈະເຊື່ອງລາວໄວ້ໃນຫວ່າງສິລາ. ເມື່ອຖືກເຊື່ອງແລ້ວ ພວກເຂົາຈະເຫັນພຣະອົງ ດັ່ງໂມເຊໄດ້ເຫັນ. ດ້ວຍອໍານາດ ແລະ ແສງສະຫວ່າງທີ່ພຣະອົງຊົງປະທານໃຫ້ ພວກເຂົາຈະເຂົ້າໃຈເພີ່ມ ແລະ ບັນລຸຜົນສໍາເລັດຫຼາຍກວ່າຄວາມຄາດຄິດອັນຄັບແຄບຂອງພວກເຂົາຄິດວ່າເປັນໄປໄດ້. {AA 362.3}

// {AA 363.1}

ກົນອຸບາຍຂອງຊາຕານຊະນະຜູ້ທີ່ມີຄວາມທຸກໃຈໄດ້ດີກວ່າຄົນທົ່ວໄປ. ເມື່ອຜູ້ຮັບໃຊ້ຖືກທົດລອງໃຫ້ທໍ້ຖອຍ ຈົ່ງໃຫ້ລາວມອບຄວາມກັງວົນທຸກຢ່າງໃຫ້ພຣະເຈົ້າ. ໃນຍາມທີ່ຮູ້ສຶກວ່າຄຳອະທິຖານໄປບໍ່ຮອດໃສ ຄືກັບວ່າທ້ອງຟ້າເຮັດດ້ວຍແຜ່ນທອງເຫຼືອງ ເມື່ອນັ້ນແຫຼະໂປໂລຈຶ່ງໄວ້ວາງໃຈໃນພຣະເຈົ້າໃຫ້ຫຼາຍທີ່ສຸດ. ໂປໂລພົບພໍ້ຄວາມທຸກລໍາບາກຫຼາຍກວ່າຄົນທົ່ວໄປ. ແຕ່ເມື່ອຖືກການທົດລອງ ແລະ ຄວາມທຸກລໍາບາກປິດລ້ອມ ເພິ່ນກໍຍັງເດີນໜ້າໄປທາງສະຫວັນ ແລະ ຮ້ອງຢ່າງມີໄຊວ່າ: “ຝ່າຍຄວາມທຸກລໍາບາກອັນເບົາບາງ ແລະ ຊົ່ວຄາວນີ້ກໍກໍາລັງຈັດຕຽມພວກເຮົາໃຫ້ມີສະຫງ່າຣາສີອັນຍິ່ງໃຫຍ່ຖາວອນຕະຫຼອດໄປ ຈົນຫາທີ່ປຽບບໍ່ໄດ້. ເພາະວ່າພວກເຮົາບໍ່ໄດ້ປັກໃຈໃສ່ໃນສິ່ງທີ່ຕາເຫັນຢູ່ ແຕ່ໃນສິ່ງທີ່ຕາບໍ່ເຫັນ. ດ້ວຍວ່າ, ສິ່ງທີ່ຕາເຫັນຢູ່ນັ້ນກໍເປັນຂອງຊົ່ວຄາວ, ແຕ່ສິ່ງທີ່ຕາບໍ່ເຫັນນັ້ນ ກໍດໍາລົງຢູ່ຖາວອນຕະຫຼອດໄປ.” (2 ໂກຣິນໂທ 4:17, 18.) ໂປໂລໄດ້ປັກໃຈໃສ່ສິ່ງທີ່ຕາເບິ່ງບໍ່ເຫັນແຕ່ດຳລົງຢູ່ຢ່າງຖາວອນນິຣັນ. ໂປໂລຮູ້ວ່າຕົນກໍາລັງຕໍ່ສູ້ກັບອໍານາດຂອງຜີມານ ເພິ່ນຈຶ່ງເພິ່ງພາພຣະເຈົ້າ ແລະ ນີ້ແຫຼະຄືກຳລັງຂອງເພິ່ນ. ໂດຍການເບິ່ງເຫັນພຣະອົງຜູ້ທີ່ຕາເບິ່ງບໍ່ເຫັນ ຄົນເຮົາຈຶ່ງໄດ້ຮັບກໍາລັງ ແລະ ຄວາມເຂັ້ມແຂງດ້ານຈິດວິນຍານ ແລະ ອໍານາດຝ່າຍໂລກຈະບໍ່ມີອິດທິພົນເໜືອຈິດໃຈຫຼືການປະພຶດຕໍ່ໄປ. {AA 363.1}

// {AA 363.2}

ສາສະໜາຈານຄວນຄົບຫາສະມາຄົມກັບສະມາຊິກ ເພື່ອໃຫ້ລຶ້ງເຄີຍກັນ ແລະ ຈະສາມາດປັບປ່ຽນຄໍາສອນໃຫ້ແທດເໝາະກັບສະມາຊິກເຫຼົ່ານັ້ນ. ບົດເທດສະໜາເປັນພຽງຈຸດເລີ່ມຕົ້ນຂອງວຽກງານການສິດສອນເທົ່ານັ້ນ. ຍັງມີຫຼາຍສິ່ງທີ່ສາສະໜາຈານຄວນເຮັດຫຼັງຈາກການເທດສະໜາ ຄືຄວນໄປຢ້ຽມຢາມສະມາຊິກຢູ່ເຮືອນຢູ່ຊານ ໂອ້ລົມສົນທະນາ ແລະ ອະທິຖານເພື່ອພວກເຂົາຢ່າງຈິງຈັງ ແລະ ຖ່ອມຕົນຖ່ອມໂຕ. ບາງຄອບຄົວຈະບໍ່ໄດ້ຮັບເອົາຄວາມຈິງຂອງພຣະເຈົ້າ ຖ້າຜູ້ປະກາດບໍ່ໄປຫາຢູ່ເຮືອນ ແລະ ສອນເປັນການສ່ວນຕົວ. ແຕ່ວ່າຫົວໃຈຂອງຜູ້ທີ່ເຮັດວຽກເຫຼົ່ານີ້ ຕ້ອງເຕັ້ນເປັນຈັງຫວະດຽວກັບຫົວໃຈຂອງພຣະຄຣິສ. {AA 363.2}

// {AA 364.1}

ມີບົດຮຽນຫຼາຍຢ່າງໃນຄໍາສັ່ງທີ່ວ່າ: “ຈົ່ງອອກໄປຕາມທາງໃຫຍ່ ແລະ ນ້ອຍທີ່ນອກເມືອງ ເພື່ອນໍາຕົວພວກເຂົາເຂົ້າມາ ເພື່ອໃຫ້ເຕັມເຮືອນຂອງເຮົາ.’” (ລູກາ 14:23.) ໃຫ້ຜູ້ຮັບໃຊ້ທັງຫຼາຍສອນຄວາມຈິງເປັນລາຍຄອບຄົວ ໃຫ້ໃກ້ຊິດຕິດແທດກັບພວກເຂົາ ແລະ ເມື່ອຜູ້ຮັບໃຊ້ຮ່ວມມືກັບພຣະເຈົ້າແລ້ວ ພຣະອົງຈະປະທານອໍານາດດ້ານຈິດວິນຍານໃຫ້ພວກເຂົາ. ພຣະຄຣິສຈະນໍາພາພວກເຂົາໃນການເຮັດໜ້າທີ່ດັ່ງກ່າວ. ພຣະອົງຈະປະທານຖ້ອຍຄໍາທີ່ຈະເວົ້າ ເຊິ່ງຖ້ອຍຄໍາເຫຼົ່ານັ້ນຈະທະລຸເຂົ້າໄປໃນຈິດໃຈຂອງຜູ້ຟັງ. ຜູ້ປະກາດທຸກຄົນສາມາດຮັບສິດທິພິເສດໃຫ້ເວົ້າເປັນສຽງດຽວກັນກັບໂປໂລວ່າ: “ຂ້າພະເຈົ້າບໍ່ໄດ້ທໍ້ຖອຍໃນການປະກາດພຣະປະສົງທຸກຢ່າງຂອງພຣະເຈົ້າໃຫ້ພວກທ່ານຮູ້.” “ຂ້າພະເຈົ້າບໍ່ໄດ້ຖ່ວງດຶງສິ່ງໃດໆທີ່ເປັນຄຸນປະໂຫຍດແກ່ພວກທ່ານ ຂ້າພະເຈົ້າບໍ່ໄດ້ທໍ້ຖອຍຈາກການປະກາດ ຫຼື ສັ່ງສອນພວກທ່ານຕາມທີ່ປະຊຸມ ແລະ ຕາມບ້ານເຮືອນ…ໃຫ້ຖິ້ມໃຈເກົ່າເອົາໃຈໃໝ່ ແລະ ກັບຄືນມາຫາພຣະເຈົ້າ ແລະ ເຊື່ອໃນພຣະເຢຊູເຈົ້າຂອງພວກເຮົາ.” (Acts 20:27, 20, 21.) {AA 364.1}

// {AA 364.2}

ພຣະຜູ້ຊ່ວຍໃຫ້ພົ້ນສະເດັດໄປຢ້ຽມຢາມຕາມເຮືອນຄົນ, ປິ່ນປົວຄົນເຈັບໄຂ້ໄດ້ປ່ວຍ, ຊູໃຈຜູ້ໂສກເສົ້າ, ໃຫ້ກໍາລັງໃຈຜູ້ເຄາະຮ້າຍ, ແລະ ປະກາດສັນຕິສຸກໃຫ້ແກ່ຜູ້ທີ່ຫົດຫູ່. ພຣະອົງຊົງອູ້ມເອົາເດັກນ້ອຍ ແລະ ອວຍພອນພວກເຂົາ ແລະ ຊົງກ່າວຖ້ອຍຄໍາແຫ່ງຄວາມຫວັງ ແລະ ການເລົ້າໂລມໃຈແກ່ແມ່ຍິງທີ່ອິດເມື່ອຍ. ພຣະອົງຊົງຜະເຊີນໜ້າກັບເຄາະຮ້າຍ ແລະ ຄວາມລໍາບາກທຸກຢ່າງຂອງມະນຸດ ດ້ວຍຄວາມອ່ອນນ້ອມ. ພຣະອົງຮັບໃຊ້ຄົນອື່ນ ບໍ່ແມ່ນຮັບໃຊ້ຕົນເອງ. ພຣະອົງເປັນຜູ້ຮັບໃຊ້ຂອງທຸກຄົນ. ການໃຫ້ຄວາມຫວັງ ແລະ ກຳລັງໃຈແກ່ຜູ້ທີ່ພົບເຫັນແມ່ນອາຫານ ແລະ ນໍ້າດື່ມຂອງພຣະອົງ. ເມື່ອປະຊາຊົນໄດ້ຍິນຄວາມຈິງທີ່ອອກມາຈາກປາກຂອງພຣະອົງ ຈິດໃຈຂອງພວກເຂົາກໍມີຄວາມຫວັງ ເພາະຄໍາສອນຂອງພຣະອົງແຕກຕ່າງຈາກທໍານຽມ ແລະ ຫຼັກການຂອງພວກອາຈານຊາວຢິວຢ່າງຫຼາຍ. ຄໍາສອນຂອງພຣະອົງມີຄວາມຈິງໃຈ ສາມາດທະລຸຈິດໃຈຂອງຜູ້ຟັງໄດ້. {AA 364.2}

// {AA 365.1}

ຜູ້ຮັບໃຊ້ຂອງພຣະເຈົ້າຕ້ອງເອົາແບບຢ່າງວິທີຮັບໃຊ້ຂອງພຣະຄຣິສ ເພື່ອພວກເຂົາຈະສາມາດເອົາຖ້ອຍຄໍາອັນເໝາະສົມຈາກສາງຂອງພຣະອົງ ກໍຄືພຣະຄຳພີ ແລະ ນຳໄປຫຼໍ່ລ້ຽງຈິດວິນຍານຂອງຜູ້ທີ່ພວກເຂົາປະກາດຢູ່. ມີແຕ່ການເອົາແບບຢ່າງຂອງພຣະອົງເທົ່ານັ້ນຈະເຮັດໃຫ້ເກີດຜົນ. ພຣະຄຣິສຊົງຮັບເອົາພຣະວິນຍານບໍຣິສຸດຢ່າງຕໍ່ເນື່ອງ ແລະ ເມື່ອພຣະອົງສັ່ງສອນ(ຢູ່ນັ້ນ) ພຣະວິນຍານອົງດຽວກັນຊົງດົນບັນດານໃຈຜູ້ຟັງ. ຜູ້ຮັບໃຊ້ຕ້ອງໄດ້ຮັບພຣະວິນຍານອົງດຽວກັນເພື່ອເປັນແຫຼ່ງຄວາມຮູ້ ແລະ ເປັນເຄັດລັບແຫ່ງຣິດອໍານາດໃນການສືບຕໍ່ວຽກງານຂອງພຣະຄຣິສໃນໂລກນີ້. {AA 365.1}

// {AA 365.2}

ຜູ້ຮັບໃຊ້ບາງຄົນບໍ່ປະສົບຜົນສໍາເລັດຍ້ອນວ່າເຮັດວຽກແບບຄົນຫຼາຍໃຈບໍ່ໄດ້ຈົດຈໍ່ຢູ່ກັບວຽກງານຂອງພຣະເຈົ້າ. ຜູ້ຮັບໃຊ້ຂອງພຣະເຈົ້າບໍ່ຄວນມົວເມົານໍາສິ່ງອື່ນນອກຈາກວຽກງານອັນຍິ່ງໃຫຍ່ແຫ່ງການນໍາຄົນມາຫາພຣະເຈົ້າ. ຄົນຫາປາທີ່ພຣະຄຣິສຊົງຮຽກເອີ້ນໃຫ້ຕິດຕາມພຣະອົງໄດ້ປະແຫປະມອງຂອງຕົນທັນທີ ແລະ ຕິດຕາມພຣະອົງໄປ. ເປັນໄປບໍ່ໄດ້ເລີຍທີ່ສາສະໜາຈານຈະຮັບໃຊ້ເປັນທີ່ພໍພຣະໄທຂອງພຣະເຈົ້າ ແລະ ໃນຂະນະດຽວກັນມີທຸລະກິດສ່ວນຕົວ. ການແບ່ງສະໝອງເຊັ່ນນີ້ ບໍ່ເປັນຜົນດີຕໍ່ຊີວິດຈິດວິນຍານ. ຈິດໃຈຈະວຸ້ນວາຍນໍາແຕ່ເລື່ອງຝ່າຍໂລກ ແລ້ວການຮັບໃຊ້ພຣະເຈົ້າຈະເປັນຮອງ. ພວກເຂົາຈະຮັບໃຊ້ພຣະເຈົ້າຕາມກາລະໂອກາດເທົ່ານັ້ນ ແທນທີ່ຈະສ້າງໂອກາດເພື່ອຮັບໃຊ້ຕາມພຣະປະສົງຂອງພຣະອົງ. {AA 365.2}

// {AA 365.3}

ວຽກງານອັນສູງສົ່ງທີ່ພຣະເຈົ້າຊົງຮຽກເອີ້ນໃຫ້ເຮັດນັ້ນ ແມ່ນຕ້ອງອາໄສເຫື່ອແຮງກໍາລັງທັງໝົດຂອງຜູ້ຮັບໃຊ້. ກໍາລັງແຮງອັນດີທີ່ສຸດແມ່ນເປັນຂອງພຣະເຈົ້າ. ຜູ້ຮັບໃຊ້ບໍ່ຄວນຫາກຳໄລ ຫຼື ເຮັດທຸລະກິດອື່ນທີ່ຈະດຶງຕົນເອງອອກຈາກວຽກງານອັນໃຫຍ່ຫຼວງຂອງພຣະເຈົ້າ. “ບໍ່ມີທະຫານຄົນໃດເມື່ອເຂົ້າປະຈໍາການແລ້ວ ຈະຫຍຸ້ງກ່ຽວກັບການງານຝ່າຍພົນລະເຮືອນ. ດ້ວຍວ່າ ເຂົາຕ້ອງເຮັດໃຫ້ຜູ້ທີ່ເກນຕົນໄດ້ຮັບຄວາມພໍໃຈ.” (2 ຕີໂມທຽວ 2:4.) ໃນພຣະຄໍາພີຕອນນີ້ ໂປໂລໄດ້ເນັ້ນໜັກວ່າ ຜູ້ຮັບໃຊ້ຕ້ອງອຸທິດກໍາລັງທັງໝົດເພື່ອຮັບໃຊ້ພຣະເຈົ້າໂດຍບໍ່ຈົ່ງໄວ້ເພື່ອຢ່າງອື່ນ. ຜູ້ຮັບໃຊ້ທີ່ອຸທິດຊີວິດກາຍໃຈທັງໝົດໃຫ້ພຣະເຈົ້າຈະປະຕິເສດວຽກງານ ຫຼື ທຸລະກິດທີ່ຈະຂັດຂວາງບໍ່ໃຫ້ລາວສາມາດຮັບໃຊ້ພຣະເຈົ້າໃຫ້ສົມກັບທີ່ພຣະອົງຊົງຮຽກເອີ້ນ. ຜູ້ຮັບໃຊ້ຄົນນັ້ນຈະບໍ່ບຸກບືນເອົາກຽດສັກສີ ຫຼື ຄວາມຮັ່ງມີຝ່າຍໂລກມາໃສ່ຕົນເອງ ແຕ່ມີເປົ້າໝາຍດຽວ ຄືການບອກຄົນອື່ນໃຫ້ຮູ້ຈັກພຣະຜູ້ຊ່ວຍໃຫ້ພົ້ນ ຜູ້ທີ່ໄດ້ສະຫຼະພຣະອົງເອງເພື່ອມະນຸດຈະໄດ້ຮັບຄວາມຮັ່ງມີດ້ານຊີວິດນິຣັນ. ຄວາມປາຖະໜາສູງສຸດຂອງຜູ້ນັ້ນບໍ່ແມ່ນເພື່ອສະສົມຊັບສົມບັດໃນໂລກນີ້ ແຕ່ແມ່ນເພື່ອນໍາເອົາຄວາມຈິງເລື່ອງຊີວິດນິຣັນໄປສູ່ຄົນທີ່ເມີນເສີຍ ແລະ ຄົນບໍ່ຈົງຮັກພັກດີ. ຜູ້ນັ້ນອາດຈະຖືກຊັກຊວນໃຫ້ເຮັດວຽກ ຫຼື ທຸລະກິດທີ່ຈະສ້າງຄວາມລໍ້າລວຍ ແຕ່ລາວຈະຕອບໂຕ້ການທົດລອງນັ້ນວ່າ: “ເພາະຖ້າຜູ້ໃດຈະໄດ້ສິ່ງຂອງໝົດທັງໂລກ ແຕ່ເສຍຊີວິດນິຣັນດອນຂອງຕົນ ຜູ້ນັ້ນຈະໄດ້ປະໂຫຍດອັນໃດ?” (ມາຣະໂກ 8:36.) {AA 365.3}

// {AA 366.1}

ຊາຕານໄດ້ໃຊ້ກົນອຸບາຍນີ້ທົດລອງພຣະເຢຊູ ໂດຍຮູ້ວ່າຖ້າພຣະອົງຫຼົງກົນ ກໍຈະບໍ່ສາມາດໄຖ່ໂລກໄດ້. ແລະ ໃນທຸກມື້ນີ້ ຊາຕານກໍໃຊ້ກົນອຸບາຍອັນດຽວກັນນີ້ໃນຮູບແບບຕ່າງໆ ເພື່ອທົດລອງຜູ້ຮັບໃຊ້ຂອງພຣະເຈົ້າ ໂດຍຮູ້ວ່າຖ້າຜູ້ໃດຫຼົງກົນ ຜູ້ນັ້ນກໍຈະທໍລະຍົດຕໍ່ໜ້າທີ່ການຮັບໃຊ້. {AA 366.1}

// {AA 366.2}

ມັນບໍ່ແມ່ນແຜນການຂອງພຣະເຈົ້າທີ່ຈະໃຫ້ຜູ້ຮັບໃຊ້ຂອງພຣະອົງສະແຫວງຫາຄວາມລໍ້າລວຍ. ໂປໂລໄດ້ຂຽນຫາຕີໂມທຽວກ່ຽວກັບບັນຫານີ້ວ່າ: “ການຮັກເງິນຄໍາເປັນເຄົ້າມູນຂອງຄວາມຊົ່ວທຸກຢ່າງ ແລະ ເພາະຄວາມໂລບນີ້ແຫຼະ ຈຶ່ງຊັກຈູງບາງຄົນໃຫ້ຫຼົງໄປຈາກຄວາມເຊື່ອ ແລະ ແທງຕົວເອງຈົນຊອດດ້ວຍຄວາມເຈັບແສບຫຼາຍປະການ. ແຕ່ເຈົ້າຜູ້ເປັນຄົນຂອງພຣະເຈົ້າ ຈົ່ງຫຼີກເວັ້ນຈາກສິ່ງເຫຼົ່ານັ້ນທັງໝົດເສຍ. ຈົ່ງໃຫ້ໃຈຂອງເຈົ້າຈົດຈໍ່ຢູ່ທີ່ຄວາມຊອບທໍາ ການນັບຖືພຣະເຈົ້າຢ່າງຖືກຕ້ອງ ຄວາມເຊື່ອ ຄວາມຮັກ ຄວາມໝັ່ນພຽນ ແລະ ຄວາມອ່ອນສຸພາບ.” ຜູ້ຮັບໃຊ້ຂອງພຣະຄຣິສຕ້ອງເປັນແບບຢ່າງດ້ວຍຄໍາສອນ ແລະ ການປະພຶດ ຕ້ອງ “ສັ່ງເນັ້ນຄົນທີ່ຮັ່ງມີສີສຸກຝ່າຍວັດຖຸສິ່ງຂອງແຫ່ງໂລກນີ້ ຢ່າໃຫ້ເຂົາເປັນຄົນອວດອົ່ງທະນົງຕົວ ຢ່າໃຫ້ເຂົາມອບຄວາມຫວັງໄວ້ໃນສິ່ງອະນິຈັງ, ແຕ່ມອບໄວ້ໃນພຣະເຈົ້າອົງຊົງໂຜດໃຫ້ສັບພະທຸກສິ່ງຢ່າງບໍຣິບູນແກ່ເຮົາທັງຫຼາຍ ເພື່ອຈະໃຫ້ພວກເຮົາໃຊ້ດ້ວຍຄວາມປິຕິຍິນດີ. ຈົ່ງສັ່ງເຂົາໃຫ້ເຮັດແຕ່ຄຸນງາມຄວາມດີ ເປັນຄົນຮັ່ງມີໃນການກະທໍາດີ ມີໃຈເອື້ອເຟື້ອເຜື່ອແຜ່ ແລະ ພ້ອມທີ່ຈະແບ່ງປັນໃຫ້ຄົນອື່ນ. ດ້ວຍວິທີນີ້ ຈຶ່ງຈະເປັນການທ້ອນໂຮມຊັບສົມບັດໄວ້ສໍາລັບຕົນ ເຊິ່ງຈະເປັນຮາກຖານອັນໝັ້ນຄົງເພື່ອອະນາຄົດ. ດັ່ງນັ້ນ ເຂົາຈຶ່ງຈະສາມາດຢຶດເອົາຊີວິດອັນແທ້ຈິງໄວ້ໄດ້.” (1 ຕີໂມທຽວ 6:10, 11, 17–19.) {AA 366.2}

// {AA 367.1}

ປະສົບການຂອງໂປໂລ ແລະ ຄໍາສິດສອນຂອງເພິ່ນກ່ຽວກັບຄວາມສັກສິດຂອງການຮັບໃຊ້ ຖືວ່າເປັນແຫຼ່ງຄວາມຊ່ວຍເຫຼືອ ແລະ ເປັນແຮງບັນດານໃຈແກ່ຜູ້ທີ່ປະກາດຂ່າວປະເສີດ. ຈິດໃຈຂອງໂປໂລເຕັມໄປດ້ວຍໄຟຮັກອັນຮ້ອນຮົນທີ່ມີຕໍ່ຄົນບາບ ແລະ ເພິ່ນໄດ້ສຸມເຫື່ອແຮງກໍາລັງທັງໝົດເຂົ້າໃນການຊ່ວຍເຫຼືອຄົນອື່ນໃຫ້ໄດ້ຮັບຄວາມພົ້ນ. ບໍ່ເຄີຍມີຜູ້ໃດມີຄວາມເສຍສະຫຼະ ແລະ ອົດທົນບາກບັ່ນຫຼາຍກວ່າໂປໂລ. ພຣະພອນທີ່ເພິ່ນໄດ້ຮັບ ເພິ່ນຖືວ່າເປັນສິ່ງທີ່ຕ້ອງໃຊ້ເພື່ອອວຍພອນຄົນອື່ນ. ເພິ່ນບໍ່ໄດ້ປ່ອຍໃຫ້ໂອກາດປະກາດຂ່າວປະເສີດເລື່ອງພຣະຄຣິສຜ່ານໄປລ້າໆ ແລະ ບໍ່ສູນເສຍຈັງຫວະທີ່ຈະຊ່ວຍເຫຼືອຄົນທີ່ມີບັນຫາ. ເພິ່ນໄດ້ເດີນທາງໄປຫຼາຍບ່ອນຫຼາຍແຫ່ງ ປ່າວປະກາດຂ່າວປະເສີດຂອງພຣະຄຣິສ ແລະ ກໍ່ຕັ້ງຄຣິສຕະຈັກຕ່າງໆ. ຢູ່ບ່ອນໃດກໍຕາມ ພໍມີຄົນຟັງ ເພິ່ນກໍຈະອະທິບາຍແຈ້ງເລື່ອງທີ່ຄົນເຂົ້າໃຈຜິດ ແລະ ຊີ້ນໍາໃຫ້ຄົນຍ່າງໃນທາງຊອບທໍາ. {AA 367.1}

// {AA 367.2}

ໂປໂລບໍ່ໄດ້ລືມຄຣິສຕະຈັກທີ່ຕົນກໍ່ຕັ້ງ. ຫຼັງຈາກການເດີນທາງປະກາດ ເພິ່ນກັບບາຣະນາບາໄດ້ຢ້ອນກັບໄປຢ້ຽມຢາມຄຣິສຕະຈັກເຫຼົ່ານັ້ນ ທັງໄດ້ເລືອກເອົາສະມາຊິກທີ່ເໝາະສົມເພື່ອຝຶກສອນໃຫ້ສາມາດຮ່ວມປະກາດຂ່າວປະເສີດນຳໄດ້. {AA 367.2}

// {AA 367.3}

ວິທີນີ້ເປັນບົດຮຽນສໍາຄັນຕໍ່ຜູ້ຮັບໃຊ້ໃນຍຸກປະຈຸບັນ. ໂປໂລຖືວ່າການຝຶກສອນຄົນໜຸ່ມເປັນນັກປະກາດນັ້ນແມ່ນໜ້າທີ່ອັນໜຶ່ງຂອງຕົນ. ເພິ່ນໄດ້ພາພວກເຂົາອອກເດີນທາງປະກາດ ພວກເຂົາຈຶ່ງໄດ້ຮັບປະສົບການ ເຊິ່ງໃນເວລາຖັດມາກໍສາມາດເປັນຜູ້ນໍາໄດ້. ເມື່ອຫ່າງຈາກກັນເພິ່ນກໍຍັງຕິດຕໍ່ສື່ສານກັບພວກເຂົາ ແລະ ຈົດໝາຍທີ່ເພິ່ນຂຽນເຖິງຕີໂມທຽວກັບຕີໂຕກໍເປັນຫຼັກຖານວ່າເພິ່ນປາຖະໜາໃຫ້ພວກເຂົາປະສົບຜົນສໍາເລັດຫຼາຍສ່ຳໃດ. {AA 367.3}

// {AA 368.1}

ໃນທຸກມື້ນີ້ ຜູ້ທີ່ມີປະສົບການແລ້ວຈະສິດສອນຜູ້ທີ່ຍັງໜຸ່ມນ້ອຍ ແລະ ມອບວຽກໃຫ້ເຮັດ ບໍ່ແບກຫາບພາລະຄົນດຽວ. ສິ່ງນີ້ຖືວ່າປະເສີດ. {AA 368.1}

// {AA 368.2}

ໃນຖານະຜູ້ຮັບໃຊ້ຂອງພຣະເຈົ້າ ໂປໂລບໍ່ເຄີຍລືມໜ້າທີ່ຂອງຕົນ ແລະ ບໍ່ເຄີຍລືມວ່າ ຖ້າມີຄົນຈິບຫາຍຍ້ອນຄວາມບົກຜ່ອງຂອງຕົນ ພຣະເຈົ້າຈະໃຫ້ເພິ່ນຕ້ອງຮັບຜິດຊອບ. ເພິ່ນໄດ້ກ່າວກ່ຽວກັບຂ່າວປະເສີດວ່າ: “ເຮົາໄດ້ມາເປັນຜູ້ຮັບໃຊ້ຄຣິສຕະຈັກນັ້ນ ຕາມທີ່ພຣະເຈົ້າໄດ້ຊົງມອບໝາຍໃຫ້ເຮົາ ເພື່ອເປັນຜົນດີແກ່ພວກເຈົ້າ ໃນການປະກາດເລື່ອງພຣະເຈົ້າຢ່າງຄົບຖ້ວນ ເຊິ່ງເປັນຂໍ້ຄວາມອັນເລິກລັບທີ່ພຣະອົງໄດ້ເຊື່ອງຊ້ອນໄວ້ຈາກມວນມະນຸດແຕ່ໃດໆມາ ແຕ່ບັດນີ້ໄດ້ເປີດເຜີຍໃຫ້ໄພ່ພົນຂອງພຣະອົງຮູ້ແລ້ວ. ພຣະເຈົ້າຊົງມີພຣະປະສົງທີ່ຈະສໍາແດງໃຫ້ໄພ່ພົນເຫຼົ່ານັ້ນຮູ້ວ່າ ໃນທ່າມກາງຄົນຕ່າງຊາດອັນໃດເປັນຄວາມສົມບູນອັນປະກອບດ້ວຍສະຫງ່າຣາສີແຫ່ງຂໍ້ເລິກລັບ ຄືທີ່ພຣະຄຣິສຊົງສະຖິດຢູ່ໃນເຈົ້າທັງຫຼາຍ ເຊິ່ງເປັນເຫດໃຫ້ຫວັງວ່າຈະໄດ້ເຖິງສະຫງ່າຣາສີນັ້ນ. ພຣະອົງນັ້ນແຫຼະ ທີ່ພວກເຮົາປະກາດໃຫ້ແກ່ທຸກຄົນ ໂດຍເຕືອນສະຕິ ແລະ ສັ່ງສອນດ້ວຍປັນຍາທຸກຢ່າງ ເພື່ອຈະໄດ້ຖວາຍທຸກຄົນຊ້ອງໜ້າພຣະເຈົ້າ ເໝືອນເປັນຄົນໃຫຍ່ຄົບຖ້ວນແລ້ວໃນພຣະຄຣິສ. ເພື່ອການນີ້ແຫຼະ ເຮົາຈຶ່ງທົນການໜັກໜ່ວງດ້ວຍອົດສາສູ້ຕາມພຣະກໍາລັງຂອງພຣະອົງ ຜູ້ຊົງໂຜດກະທໍາດ້ວຍຣິດອໍານາດໃນຕົວເຮົາຢູ່.” (ໂກໂລຊາຍ 1:25–29.) {AA 368.2}

// {AA 368.3}

ຂໍ້ພຣະຄໍາພີຕອນນີ້ໄດ້ວາງເປົ້າໝາຍອັນສູງສົ່ງໄວ້ໃຫ້ຜູ້ຮັບໃຊ້ພຣະຄຣິສ ເຊິ່ງທຸກຄົນທີ່ຝາກຊີວິດໃຫ້ພຣະອາຈານຊົງຄອບຄອງ ແລະ ຮຽນຮູ້ຈາກພຣະຄຣິສທຸກວັນສາມາດບັນລຸໄດ້. ອໍໍານາດຂອງພຣະເຈົ້າບໍ່ມີຂີດຈໍາກັດ ແລະ ຜູ້ຮັບໃຊ້ທີ່ເຂົ້າເຝົ້າພຣະອົງເປັນການສ່ວນຕົວສາມາດໝັ້ນໃຈໄດ້ວ່າຈະໄດ້ຮັບຖ້ອຍຄຳທີ່ເປັນດັ່ງກິ່ນຫອມຫວານແຫ່ງຊີວິດທີ່ຈະນໍາຜູ້ຟັງໄປສູ່ຊີວິດ. {AA 368.3}

// {AA 369.1}

ໂປໂລໄດ້ບັນທຶກເອົາໄວ້ວ່າ ຜູ້ທີ່ປະກາດຂ່າວປະເສີດຄວນເປັນແບບຢ່າງໃນຄວາມຈິງທີ່ຕົນປະກາດ ຄືຂຽນວ່າ “ພວກເຮົາບໍ່ໄດ້ເຮັດໃຫ້ຜູ້ໃດຊຸນສະດຸດໃຈຈັກຢ່າງ ເພື່ອບໍ່ໃຫ້ການທີ່ພວກເຮົາຮັບໃຊ້ປະຕິບັດນັ້ນເປັນທີ່ຕິຕຽນໄດ້.” ໃນຈົດໝາຍຂອງເພິ່ນຂຽນເຖິງຜູ້ເຊື່ອໃນເມືອງໂກຣິນໂທ ໂປໂລໄດ້ຂຽນໃຫ້ເຫັນພາບລັກສະນະການເຮັດວຽກຂອງເພິ່ນເອງວ່າ: “ພວກເຮົາເປັນຜູ້ຮັບໃຊ້ຂອງພຣະເຈົ້າ ພວກເຮົາໄດ້ເຮັດຕາມຄໍາບັນຊາທຸກສິ່ງໂດຍຄວາມພຽນສູ້ທົນຢ່າງຫຼວງຫຼາຍໃນຄວາມເດືອດຮ້ອນ ຄວາມຂັດສົນ ແລະ ໃນໄພພິບັດ. ໃນການຖືກຂ້ຽນຕີ ຖືກຄຸມຂັງ ໃນການວຸ້ນວາຍ ເຮັດວຽກອັນໜັກໜ່ວງ ໃນການອົດຫຼັບອົດນອນ ແລະ ໃນການອຶດຫິວ. ໂດຍຄວາມບໍຣິສຸດ ໂດຍຄວາມຮູ້ ໂດຍຄວາມອົດທົນ ໂດຍຄວາມເມດຕາກະຣຸນາ ໂດຍຄວາມບໍຣິສຸດຂອງຈິດວິນຍານ ໂດຍຄວາມຮັກຈາກໃຈຈິງ ໂດຍຖ້ອຍຄໍາອັນສັດຈິງ ໂດຍຣິດອໍານາດຂອງພຣະເຈົ້າ ດ້ວຍອາຍຸດຂອງຄວາມຊອບທໍາ (ເຊິ່ງໃຊ້ສໍາລັບມືຂວາ ແລະ ມືຊ້າຍ ໄວ້ໂຈມຕີ ແລະ ກັນຕົວດ້ວຍ). ທັງເວລາທີ່ໄດ້ຮັບກຽດ ແລະ ທັງເວລາຖືກລົດກຽດ, ທັງເວລາຖືກໝິ່ນປະໝາດ ແລະ ເວລາຮັບຄໍາຊົມເຊີຍ. ພວກເຮົາຖືກກ່າວຫາວ່າເປັນຄົນຫຼອກລວງ, ແຕ່ຍັງເປັນຄົນສັດຊື່ຢູ່; ເປັນຄົນທີ່ບໍ່ມີຜູ້ໃດຮູ້ຈັກ, ແຕ່ຍັງເປັນທີ່ຮູ້ຈັກດີ; ພວກເຮົາເປັນຄົນທີ່ກໍາລັງຈະຕາຍ, ແຕ່ເບິ່ງແມ! ພວກເຮົາກໍຍັງມີຊີວິດຢູ່. ພວກເຮົາຖືກລົງໂທດ, ແຕ່ກໍຍັງບໍ່ເຖິງຂັ້ນຖືກປະຫານ, ເຖິງແມ່ນໄດ້ຮັບຄວາມເສົ້າໂສກ, ແຕ່ກໍຍັງຊົມຊື່ນຍິນດີຢູ່ສະເໝີ; ເປັນຄົນຍາກຈົນ, ແຕ່ກໍເຮັດໃຫ້ຫຼາຍຄົນຮັ່ງມີ; ເປັນຄົນບໍ່ມີຫຍັງ, ແຕ່ກໍມີທຸກສິ່ງ.” (2 ໂກຣິນໂທ 6:3, 4–10.) {AA 369.1}

// {AA 369.2}

ເພິ່ນໄດ້ຂຽນຫາຕີໂຕວ່າ: “ໃນທໍານອງດຽວກັນ ຈົ່ງຕັກເຕືອນພວກຊາຍໜຸ່ມໃຫ້ເປັນຄົນທີ່ມີສະຕິ ໃຫ້ຄວບຄຸມສະຕິອາລົມຂອງຕົນເອງໄດ້. ຝ່າຍເຈົ້ານັ້ນ ຈົ່ງເປັນແບບຢ່າງໃນຄວາມດີທຸກປະການ ຈົ່ງເປັນຄົນຈິງໃຈ ແລະ ໜັກແໜ້ນໃນຄໍາສັ່ງສອນ. ຈົ່ງໃຊ້ຄໍາເວົ້າອັນຖືກຕ້ອງທ່ຽງທໍາ ເພື່ອຈະບໍ່ມີຜູ້ໃດຕິຕຽນໄດ້ ເພື່ອວ່າຜູ້ທີ່ຂັດຂວາງນັ້ນຈະໄດ້ຮັບຄວາມອັບອາຍ ໂດຍບໍ່ມີຄໍາຊົ່ວຊ້າອັນໃດທີ່ຈະວ່າກ່າວພວກເຮົາໄດ້.” (ຕີໂຕ 2:6–8.) {AA 369.2}

// {AA 369.3}

ສໍາລັບພຣະເຈົ້າແລ້ວ ບໍ່ມີສິ່ງໃດປະເສີດກວ່າຜູ້ຮັບໃຊ້ຂອງພຣະອົງ ຄືຜູ້ທີ່ໄປຍັງບ່ອນຮົກເຮື້ອຂອງໂລກເພື່ອຫວ່ານຄວາມຈິງ ແລະ ຄອຍຖ້າການເກັບກ່ຽວ. ບໍ່ມີຜູ້ໃດນອກຈາກພຣະຄຣິສສາມາດຢັ່ງຮູ້ຄວາມໂດດດ່ຽວຂອງຜູ້ຮັບໃຊ້ຂອງພຣະອົງໄດ້ ເມື່ອພວກເຂົາອອກໄປຊອກຫາຄົນທີ່ຫຼົງຫາຍ. ພຣະອົງປະທານພຣະວິນຂອງພຣະອົງໃຫ້ພວກເຂົາ ແລະ ຍ້ອນຄວາມພະຍາຍາມຂອງພວກເຂົາ ຈຶ່ງມີຄົນຫັນໜີຈາກຄວາມບາບມາສູ່ຄວາມຊອບທໍາ. {AA 369.3}

// {AA 370.1}

ພຣະເຈົ້າກໍາລັງເອີ້ນເອົາຄົນທີ່ຍິນດີປະໄຮ່ນາຮົ້ວສວນ, ປະທຸລະກິດ, ແລະ ຖ້າຈຳເປັນກໍຍອມປະຄອບຄົວເພື່ອເປັນນັກປະກາດຂ່າວປະເສີດ; ແລະ ຈະມີຄົນຂານຮັບຄໍາຮຽກເອີ້ນນີ້. ໃນອະດີດ ຄວາມຮັກທີ່ມີຕໍ່ພຣະຄຣິສ ແລະ ຄວາມຈໍາເປັນຂອງຄົນທີ່ຫຼົງຫາຍໄດ້ບັນດານໃຈໃຫ້ມີຄົນເສຍສະຫຼະຄວາມສຸກສະບາຍ, ໝູ່ຄູ່ເພື່ອນຝູງ, ລວມທັງລູກເມຍ ເພື່ອເດີນທາງອອກໄປປະກາດຂ່າວແຫ່ງຄວາມເມດຕາຢູ່ດິນແດນຕ່າງຊາດ ຄືດິນແດນຂອງຄົນທີ່ກາບໄຫວ້ຮູບເຄົາລົບ ແລະ ຄົນທີ່ຂາດຄວາມສີວິໄລ. ຜູ້ປະກາດຫຼາຍຄົນໄດ້ສູນເສຍຊີວິດ ແຕ່ພຣະເຈົ້າໄດ້ເອີ້ນຄົນໃໝ່ໃຫ້ລຸກຂຶ້ນມາສືບຕໍ່ພາລະກິດດັ່ງກ່າວ. ດັ່ງນັ້ນ ວຽກງານຂອງພຣະເຈົ້າຈຶ່ງກ້າວໜ້າໄປເທື່ອລະກ້າວ ແລະ ເມັດພືດທີ່ໄດ້ຫວ່ານດ້ວຍຄວາມເສຍສະຫຼະນັ້ນກໍໃຫ້ຜົນເກັບກ່ຽວທີ່ດີ. ຄວາມຮູ້ກ່ຽວກັບພຣະເຈົ້າໄດ້ຂະຫຍາຍຢ່າງກວ້າງຂວາງ ແລະ ທຸງໄຊຂອງໄມ້ກາງແຂນໄດ້ຕັ້ງຂຶ້ນຢູ່ໃນດິນແດນຂອງຄົນທີ່ບໍ່ເຊື່ອພຣະເຈົ້າ. {AA 370.1}

// {AA 370.2}

ຜູ້ຮັບໃຊ້ຄວນທຸ່ມເທກຳລັງສຸດຂີດເພື່ອໃຫ້ຄົນບາບຮັບເຊື່ອ ເຖິງວ່າມີພຽງຄົນດຽວກໍຕາມ. ຄົນທີ່ພຣະເຈົ້າຊົງສ້າງ ແລະ ພຣະຄຣິສຊົງໄຖ່ມີຄຸນຄ່າຫຼວງຫຼາຍ ຍ້ອນຄວາມເປັນໄປໄດ້ຂອງຄົນເຫຼົ່ານັ້ນ, ຍ້ອນພຣະພອນຝ່າຍພຣະວິນຍານທີ່ປະທານໃຫ້, ຍ້ອນປະສິດທິພາບທີ່ຈະເກີດຂຶ້ນຖ້າຫາກວ່າຄົນເຫຼົ່ານັ້ນໄດ້ຮັບພຣະຄໍາຂອງພຣະເຈົ້າ, ແລະ ຍ້ອນຊີວິດນິຣັນທີ່ຈະໄດ້ຮັບຜ່ານຄວາມຫວັງໃນຂ່າວປະເສີດ. ໃນເມື່ອພຣະຄຣິສຊົງປະແກະເກົ້າສິບເກົ້າໂຕເພື່ອໄປຊອກຫາແກະເສຍໂຕດຽວ ພວກເຮົາຈະແກ້ໂຕແນວໃດຖ້າເຮົາທຸ່ມເທໜ້ອຍກວ່ານັ້ນ, ຈະສົມຄວນບໍ? ການລະເລີຍ ບໍ່ປະຕິບັດຄືພຣະຄຣິສ ບໍ່ເສຍສະຫຼະຄືພຣະຄຣິສໄດ້ເສຍສະຫຼະ ຖືວ່າເປັນການຫັກຫຼັງໜ້າທີ່ທີ່ພຣະເຈົ້າໄດ້ປະທານໃຫ້ ແລະ ເປັນການໝິ່ນປະໝາດພຣະເຈົ້າ. {AA 370.2}

// {AA 371.1}

ຈິດໃຈຂອງຜູ້ຮັບໃຊ້ທີ່ແທ້ຈິງເຕັມໄປດ້ວຍຄວາມປາຖະໜາອັນແຮງກ້າເພື່ອຊ່ວຍເຫຼືອໃຫ້ຄົນອື່ນໄດ້ຮັບຄວາມພົ້ນ. ຜູ້ຮັບໃຊ້ຄົນນັ້ນຈະທຸ່ມເທເຫື່ອແຮງ ແລະ ເວລາ ບໍ່ຈົ່ງໄວ້ ເພາະວ່າຄົນອື່ນຕ້ອງໄດ້ຍິນຄວາມຈິງອັນດຽວກັນທີ່ເຮັດໃຫ້ຕົນມີຄວາມດີອົກດີໃຈ ມີສັນຕິສຸກ ແລະ ມີຄວາມປິຕິຍິນດີ. ພຣະວິນຍານຂອງພຣະຄຣິສສະຖິດຢູ່ກັບຜູ້ຮັບໃຊ້ຄົນນັ້ນ. ລາວເບິ່ງແຍງຄົນ ທັງຮູ້ວ່າຕົນຕ້ອງລາຍງານຄວາມຮັບຜິດຊອບຕໍ່ພຣະເຈົ້າ. ໃນຂະນະທີ່ຮັບໃຊ້ພຣະເຈົ້າ(ຢູ່ນັ້ນ) ລາວໜ້າປິ່ນໄປຫາໄມ້ກາງແຂນ, ດວງຕາຈ້ອງເບິ່ງພຣະເຢຊູຜູ້ຖືກຄຶງໄວ້ນັ້ນ; ລາວເພິ່ງພາພຣະຄຸນຂອງພຣະອົງ, ເຊື່ອວ່າພຣະອົງຈະສະຖິດຢູ່ນໍາຈົນວັນສຸດປາຍໃນຖານະເປັນເກາະປ້ອງກັນ, ເປັນກໍາລັງ, ແລະ ເປັນປະສິດທິພາບ. ລາວຈະເຊື້ອເຊີນ ແລະ ວິງວອນດ້ວຍຄວາມຮັກຂອງພຣະເຈົ້າໃຫ້ຄົນມາຮັບເຊື່ອໃນພຣະເຢຊູ ແລະ ລາວຈະຖືກບັນທຶກຊື່ໄວ້ໃນສະຫວັນຮ່ວມກັບບັນດາຜູ້ທີ່ພຣະເຈົ້າ “ຊົງເອີ້ນເອົາ ແລະ ຊົງເລືອກໄວ້ ກັບທັງເປັນຜູ້ສັດຊື່.” (ພຣະນິມິດ 17:14.) {AA 371.1}
