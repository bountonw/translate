= 35

== ປະກາດຄວາມພົ້ນແກ່ຄົນຢິວ

==== ອີງຕາມ ພຣະທໍາໂຣມ.

// {AA 372.1}

ຫຼັງຈາກມີເຫດຈຳເປັນເຮັດໃຫ້ຊັກຊ້າຫຼາຍຄັ້ງຫຼາຍຄາວ ໃນທີ່ສຸດໂປໂລກໍໄດ້ເດີນທາງໄປຮອດເມືອງໂກຣິນໂທ ເຊິ່ງເປັນບ່ອນທີ່ເພິ່ນເຄີຍປະກາດຢ່າງຍາກລໍາບາກໃນອະດີດ ແລະ ເຄີຍເບິ່ງແຍງເອົາໃຈໃສ່ຢ່າງໄກ້ຊິດໃນໄລຍະໜຶ່ງ. ເພິ່ນພົບວ່າຜູ້ເຊື່ອຮຸ່ນທໍາອິດຫຼາຍຄົນຍັງໃຫ້ຄວາມນັບຖືຮັກແພງຕົນຢູ່ ໃນຖານະເປັນຜູ້ທໍາອິດທີ່ນໍາຂ່າວປະເສີດມາສູ່ພວກເຂົາ. ເມື່ອໄດ້ທັກທາຍຄົນເຫຼົ່ານັ້ນ ແລະ ເຫັນວ່າພວກເຂົາສັດຊື່ ແລະ ມີຄວາມຫ້າວຫັນ ເພິ່ນກໍດີໃຈຍ້ອນວຽກງານການປະກາດໃນເມືອງໂກຣິນໂທຂອງຕົນໄດ້ເກີດດອກອອກຜົນ. {AA 372.1}

// {AA 372.2}

ໃນເມື່ອກ່ອນ ພວກຜູ້ເຊື່ອໃນຄຣິສຕະຈັກແຫ່ງເມືອງໂກຣິນໂທມີທ່າອຽງທີ່ຈະຫຼົງລືມການຮຽກເອີ້ນອັນສູງສົ່ງຂອງພຣະຄຣິສ ແຕ່ບັດນີ້ພວກເຂົາໄດ້ມີຄວາມເຂັ້ມແຂງ. ພວກເຂົາສະແດງໃຫ້ເຫັນເຖິງຣິດອໍານາດແຫ່ງການປ່ຽນແປງຂອງພຣະເຈົ້າ ທັງໃນດ້ານວາຈາ ແລະ ໃນການກະທຳເຊິ່ງການປ່ຽນແປງນີ້ເກີດຂຶ້ນໄດ້ຍ້ອນພຣະຄຸນຂອງພຣະເຈົ້າ; ພວກເຂົາຈິ່ງກາຍເປັນກໍາລັງສໍາຄັນຂອງຄຣິສຕະຈັກໃນດິນແດນທີ່ຖືກປົກຄຸມດ້ວຍລັດທິນອກຮີດ ແລະ ຄວາມເຊື່ອຖືງົມງວາຍ. ເມື່ອໄດ້ພົບໜ້າພໍຕາພວກຜູ້ເຊື່ອຜູ້ເປັນທີ່ຮັກແພງ ແລະ ເຊື່ອພຣະເຈົ້າຢ່າງສັດຊື່ ໂປໂລກໍຮູ້ສຶກສະບາຍໃຈຂຶ້ນ. {AA 372.2}

// {AA 373.1}

ໃນໄລຍະພັກເຊົາຢູ່ເມືອງນີ້ ເພິ່ນມີເວລາຄິດຄົ້ນຫາບ່ອນປະກາດໃໝ່ທີ່ກວ້າງຂວາງກວ່າເກົ່າ. ເພິ່ນຄິດວາງແຜນເດີນທາງໄປນະຄອນໂຣມຢູ່ບໍ່ເຊົາ. ເພິ່ນຫວັງຢ່າງຍິ່ງ ແລະ ວາງແຜນໜັກເພື່ອສ້າງຄວາມເຂັ້ມແຂງໃຫ້ຄຣິສຕະຈັກໃນນະຄອນດັ່ງກ່າວ ເຊິ່ງເປັນສູນກາງຂອງໂລກໃນເວລານັ້ນ. ໃນເມື່ອມີຄຣິສຕະຈັກແຫ່ງໜຶ່ງຖືກສ້າງຕັ້ງຂຶ້ນແລ້ວ ເພິ່ນຈຶ່ງຫວັງວ່າຈະຂໍຄວາມຮ່ວມມືຈາກສະມາຊິກ ເພື່ອວຽກງານການປະກາດຂ່າວປະເສີດໃນປະເທດອີຕາລີ ແລະ ປະເທດອື່ນໆ. ເພື່ອຈັດຕຽມການໄປຢ້ຽມຢາມດັ່ງກ່າວ ໂປໂລໄດ້ສົ່ງຈົດໝາຍລ່ວງໜ້າໄປຫາພວກຜູ້ເຊື່ອ ເຊິ່ງຫຼາຍຄົນເພິ່ນບໍ່ຮູ້ຈັກ ເພື່ອສົ່ງຂ່າວການໄປຢ້ຽມຢາມນະຄອນໂຣມແລະບອກກ່ຽວກັບຄວາມຫວັງທີ່ຈະໄປປະກາດໃນປະເທດສະເປນ. {AA 373.1}

// {AA 373.2}

ໃນຈົດໝາຍສະບັບນັ້ນ ໂປໂລໄດ້ວາງຫຼັກການອັນຍິ່ງໃຫຍ່ຂອງຂ່າວປະເສີດ. ເພິ່ນໄດ້ສະແດງຈຸດຢືນຂອງຕົນໃນເລື່ອງຂໍ້ຖົກຖຽງທີ່ເຮັດໃຫ້ຄົນຢິວ ແລະ ຄົນຕ່າງຊາດບໍ່ຖືກກັນ ແລະ ອະທິບາຍໃຫ້ຮູ້ວ່າ ຄວາມຫວັງ ແລະ ພຣະສັນຍາຕ່າງໆ ທີ່ໃນເມື່ອກ່ອນເປັນຂອງຄົນຢິວໂດຍສະເພາະ ແຕ່ບັດນີ້ໄດ້ເປັນຂອງຄົນຕ່າງຊາດເຊັ່ນກັນ. {AA 373.2}

// {AA 373.3}

ໂປໂລໄດ້ອະທິບາຍຢ່າງຈະແຈ້ງກ່ຽວກັບການເປັນຄົນຊອບທໍາດ້ວຍຄວາມເຊື່ອໃນພຣະຄຣິສ. ເພິ່ນຫວັງວ່າຄໍາສອນທີ່ສົ່ງຫາສະມາຊິກຜູ້ເຊື່ອໃນນະຄອນໂຣມຈະເປັນປະໂຫຍດແກ່ຄຣິສຕະຈັກອື່ນໆ ເໝືອນກັນ ແຕ່ເພິ່ນບໍ່ເຄີຍຮູ້ເລີຍວ່າຖ້ອຍຄໍາຂອງຕົນຈະມີອິດທິພົນຢ່າງກວ້າງຂວາງພຽງໃດ. ໃນທຸກຍຸກທຸກສະໄໝ ຄວາມຈິງເລື່ອງການເປັນຄົນຊອບທໍາດ້ວຍຄວາມເຊື່ອໄດ້ກາຍເປັນເຂັມທິດນໍາທາງໃຫ້ຄົນບາບທີ່ກັບໃຈໃໝ່ໄດ້ພົບຫົນທາງແຫ່ງຊີີວິດ. ແສງສະຫວ່າງຂອງຄວາມຈິງນີ້ໄດ້ທໍາລາຍຄວາມມືດມົວທີ່ປົກຄຸມຄວາມຄິດຂອງທ່ານມາຕິນ ລູເຕີ (Martin Luther) ແລະ ສໍາແດງໃຫ້ເພິ່ນເຂົ້າໃຈວ່າພຣະໂລຫິດຂອງພຣະຄຣິສມີຣິດອໍານາດໃນການລຶບລ້າງຄວາມບາບ. ແສງສະຫວ່າງອັນດຽວກັນນີ້ໄດ້ນໍາພາຄົນທີ່ແບກພາລະແຫ່ງຄວາມບາບຈໍານວນເປັນແສນໆ ມາຫາພຣະຄຣິສ ຜູ້ສາມາດອະໄພບາບຢ່າງແທ້ຈິງ ແລະ ໃຫ້ເກີດສັນຕິສຸກໃນໃຈ.  ຄຣິສຕຽນທຸກຄົນຄວນຂອບຄຸນພຣະເຈົ້າສຳລັບຈົດໝາຍທີ່ໂປໂລຂຽນເຖິງພວກຜູ້ເຊື່ອໃນນະຄອນໂຣມ. {AA 373.3}

// {AA 374.1}

ໃນຈົດໝາຍສະບັບນີ້ ໂປໂລເປີດໃຈສະແດງຄວາມເປັນຫ່ວງເປັນໄຍທີ່ເພິ່ນມີຕໍ່ຄົນຢິວ. ນັບຕັ້ງແຕ່ໄດ້ຮັບເຊື່ອໃນອົງພຣະເຢຊູຄຣິສ ໂປໂລຄິດຢາກຊ່ວຍຄົນຢິວສະເໝີມາ ເພື່ອໃຫ້ພວກເຂົາເຂົ້າໃຈຂ່າວປະເສີດຢ່າງຈະແຈ້ງ. ເພິ່ນໄດ້ກ່າວວ່າ: “ພີ່ນ້ອງທັງຫຼາຍຂອງເຮົາເອີຍ ຄວາມປາຖະໜາໃນຈິດໃຈຂອງເຮົາ ແລະ ຄໍາພາວັນນາອະທິຖານຕໍ່ພຣະເຈົ້າສໍາລັບຊາວອິດສະຣາເອນ ແມ່ນຂໍໃຫ້ພວກເຂົາໄດ້ພົ້ນ.” {AA 374.1}

// {AA 374.2}

ຄວາມປາຖະໜານັ້ນບໍ່ແມ່ນຄວາມປາຖະໜາທໍາມະດາ. ເພິ່ນໄດ້ຂໍຮ້ອງພຣະເຈົ້າຕະຫຼອດເວລາ ເພື່ອໃຫ້ພຣະອົງຊ່ວຍຄົນອິດສະຣາເອນ ເພາະວ່າພວກເຂົາບໍ່ໄດ້ຮັບຮູ້ວ່າເຢຊູໄທນາຊາເຣັດແມ່ນພຣະເມຊີອາຜູ້ຊົງສັນຍາໄວ້. ໂປໂລໄດ້ໃຫ້ກໍາລັງໃຈພວກຜູ້ເຊື່ອໃນນະຄອນໂຣມວ່າ: “ເຮົາຢູ່ໃນພຣະຄຣິສ ເຮົາເວົ້າຄວາມຈິງ ເຮົາບໍ່ໄດ້ເວົ້າຕົວະ ໃຈສໍານຶກຜິດ ແລະ ຊອບຂອງເຮົາກໍເປັນພະຍານຝ່າຍເຮົາດ້ວຍພຣະວິນຍານບໍລິສຸດເຈົ້າວ່າ, ຈິດໃຈຂອງເຮົາເຕັມໄປດ້ວຍຄວາມເສົ້າໂສກໜັກ ແລະ ມີຄວາມເຈັບປວດໃນຫົວໃຈຢ່າງບໍ່ສິ້ນສຸດ ຖ້າເປັນປະໂຫຍດ ເຮົາປາຖະໜາຢາກໃຫ້ເຮົາເອງຖືກສາບແຊ່ງ ແລະ ຖືກຕັດຂາດຈາກພຣະຄຣິສ ເພາະເຫັນແກ່ພີ່ນ້ອງຂອງເຮົາ ຄືຍາດຕິພີ່ນ້ອງຂອງເຮົາຕາມເຊື້ອສາຍ. ພວກເຂົາເປັນຊົນຊາດອິດສະຣາເອນ ໄດ້ຮັບການຊົງໃຫ້ເປັນລູກຂອງພຣະເຈົ້າ ໃຫ້ພວກເຂົາຮັບພຣະສະຫງ່າຣາສີ ຮັບບັນດາພັນທະສັນຍາກັບພວກເຂົາ ແລະ ມອບກົດບັນຍັດ, ພິທີນະມັດສະການ ແລະ ບັນດາຄໍາສັນຍາໃຫ້ແກ່ພວກເຂົາ. ພວກເຂົາໄດ້ສືບເຊື້ອສາຍມາຈາກພວກບັນພະບຸລຸດຄົນສໍາຄັນ ແລະ ພຣະຄຣິສກໍໄດ້ເກີດເປັນມະນຸດໃນເຊື້ອຊາດຂອງພວກເຂົາ ຂໍໃຫ້ພຣະເຈົ້າຜູ້ປົກຄອງເໜືອສິ່ງສາລະພັດ ຈົ່ງໄດ້ຮັບເອົາຄໍາຍ້ອງຍໍສັນລະເສີນເປັນນິດເທີ້ນ.” {AA 374.2}

// {AA 374.3}

ຄົນຢິວເປັນຊົນຊາດທີ່ພຣະເຈົ້າຊົງເລືອກ ແລະ ພຣະອົງຊົງປະສົງທີ່ຈະອວຍພອນຄົນທັງໂລກຜ່ານຊົນຊາດນີ້. ພຣະເຈົ້າຊົງໃຫ້ຜູ້ປະກາດພຣະທໍາຫຼາຍຄົນເກີດໃນຊົນຊາດຢິວ. ຜູ້ປະກາດພຣະທໍາເຫຼົ່ານັ້ນໄດ້ກ່າວໄວ້ລ່ວງໜ້າກ່ຽວກັບການສະເດັດມາຂອງພຣະຜູ້ໄຖ່ວ່າພຣະອົງຈະຖືກປະຕິເສດ ແລະ ຖືກຂ້າ. ຜູ້ທີ່ຂ້າພະອົງນັ້ນແມ່ນຊົນຊາດທໍາອິດທີ່ຄວນຮູ້ໄດ້ວ່າພຣະອົງແມ່ນພຣະເມຊີອາທີ່ຊົງສັນຍາໄວ້. {AA 374.3}

// {AA 375.1}

ຜູ້ປະກາດພຣະທໍາເອຊາຢາເຫັນນິມິດເຖິງອະນາຄົດວ່າຄົນອິດສະຣາເອນຈະປະຕິເສດຜູ້ປະກາດພຣະທຳແຕ່ລະຄົນ ແລະ ໃນທີ່ສຸດຈະບໍ່ຍອມຮັບພຣະບຸດຂອງພຣະເຈົ້າ. ພຣະອົງຈິ່ງບັນດານໃຫ້ທ່ານຂຽນບັນທຶກຄຳທໍານວາຍກ່ຽວກັບການຮັບເຊື່ອພຣະຜູ້ໄຖ່ຂອງຄົນຕ່າງຊາດ. ໂປໂລໄດ້ກ່າວເຖິງຄໍາທໍານວາຍນີ້ວ່າ: “ຝ່າຍເອຊາຢາກ້າກ່າວວ່າ, ‘ຄົນເຫຼົ່ານັ້ນບໍ່ໄດ້ສະແຫວງຫາເຮົາກໍພົບເຮົາ ແລະ ເຮົາກໍໄດ້ປາກົດແກ່ຜູ້ທີ່ບໍ່ໄດ້ຖາມຫາເຮົາ.’ ແຕ່ເພິ່ນກ່າວເຖິງພວກອິດສະຣາເອນນັ້ນວ່າ, ‘ເຮົາໄດ້ຍື່ນມືຂອງເຮົາອອກຕະຫຼອດວັນ ເພື່ອຄອຍຮັບໄພ່ພົນຈໍານວນໜຶ່ງທີ່ດື້ດ້ານ ແລະ ບໍ່ເຊື່ອຟັງ.’” {AA 375.1}

// {AA 375.2}

ເຖິງແມ່ນວ່າຊົນຊາດອິດສະຣາເອນໄດ້ປະຕິເສດພຣະບຸດຂອງພຣະເຈົ້າ ແຕ່ພຣະເຈົ້າກໍບໍ່ໄດ້ປະຕິເສດພວກເຂົາ. ໂປໂລໃຫ້ເຫດຜົນຕໍ່ໄປວ່າ: “ເມື່ອເປັນດັ່ງນັ້ນ ເຮົາຈຶ່ງຖາມວ່າ, ‘ພຣະເຈົ້າໄດ້ປະຖິ້ມໄພ່ພົນຂອງພຣະອົງແລ້ວບໍ?’ ບໍ່ແມ່ນຢ່າງນັ້ນດອກ ເພາະເຮົາເອງກໍເປັນຄົນອິດສະຣາເອນ, ເປັນເຊື້ອສາຍຂອງອັບຣາຮາມ ແລະ ເປັນຄົນໃນເຜົ່າເບັນຢາມິນ. ພຣະເຈົ້າບໍ່ໄດ້ປະຖິ້ມໄພ່ພົນຂອງພຣະອົງ ທີ່ພຣະອົງໄດ້ຊົງຮັບຮູ້ເລືອກໄວ້ຕັ້ງແຕ່ກ່ອນແລ້ວ ເຈົ້າທັງຫຼາຍບໍ່ຮູ້ຈັກເລື່ອງທີ່ມີຂຽນໄວ້ໃນພຣະຄໍາພີ ທີ່ກ່າວເຖິງເອລີຢານັ້ນບໍ? ເມື່ອເພິ່ນໄດ້ກາບທູນກ່າວຟ້ອງອິດສະຣາເອນຕໍ່ພຣະເຈົ້າວ່າ, ‘ພຣະອົງເຈົ້າເອີຍ, ພວກເຂົາໄດ້ຂ້າພວກຜູ້ທໍານວາຍຂອງພຣະອົງ ແລະ ໄດ້ທຸບທໍາລາຍແທ່ນບູຊາຂອງພຣະອົງດ້ວຍ, ມີແຕ່ຂ້ານ້ອຍຜູ້ດຽວທີ່ເຫຼືອຢູ່ ແລະພວກເຂົາກໍາລັງຊອກຊ່ອງທາງສັງຫານຂ້ານ້ອຍເໝືອນກັນ.’ ແລ້ວພຣະເຈົ້າໄດ້ຕອບເພິ່ນວ່າຢ່າງໃດ? ກໍຕອບວ່າຢ່າງນີ້, ‘ເຮົາຍັງມີຄົນເຫຼືອຢູ່ສໍາລັບເຮົາເຈັດພັນຄົນ ຜູ້ທີ່ບໍ່ໄດ້ຄຸເຂົ່າລົງຂາບໄຫວ້ຮູບບາອານ.’ ດ້ວຍເຫດນັ້ນແຫຼະ, ໃນປະຈຸບັນນີ້ກໍເຊັ່ນດຽວກັນ ຍັງມີພວກທີ່ເຫຼືອຢູ່ ຕາມທີ່ພຣະເຈົ້າຊົງເລືອກໄວ້ດ້ວຍພຣະຄຸນຂອງພຣະອົງ.” {AA 375.2}

// {AA 375.3}

ປະຊາຊົນອິດສະຣາເອນໄດ້ເຕະສະດຸດ ແລະ ລົ້ມລົງ ແຕ່ບໍ່ໄດ້ໝາຍຄວາມວ່າພວກເຂົາຈະລຸກຂຶ້ນບໍ່ໄດ້. ໂປໂລໄດ້ຕອບຄໍາຖາມທີ່ວ່າ “ເມື່ອພວກອິດສະຣາເອນຕໍາສະດຸດນັ້ນ ພວກເຂົາໄດ້ລົ້ມລົງສູນເສຍໄປຊັ້ນບໍ?” ດ້ວຍການຕອບວ່າ “ບໍ່ເປັນຢ່າງນັ້ນດອກ ແຕ່ຍ້ອນພວກເຂົາໄດ້ສະດຸດລົ້ມລົງແລ້ວ ຄວາມພົ້ນຈຶ່ງມາເຖິງຄົນຕ່າງຊາດ, ເພື່ອຈະເຮັດໃຫ້ພວກເຂົາເກີດມີໃຈຫຶງຫວງຂຶ້ນ. ແຕ່ຖ້າການສະດຸດລົ້ມລົງຂອງຄົນອິດສະຣາເອນໄດ້ນໍາເອົາພຣະພອນອັນໃຫຍ່ມາສູ່ຊາວໂລກ ແລະ ຖ້າຄວາມພ່າຍແພ້ຂອງພວກເຂົາເປັນເຫດໃຫ້ເກີດຄວາມສົມບູນຂຶ້ນ ຫາກໄດ້ພວກເຂົາເຂົ້າມາເພີ່ມດ້ວຍ ກໍຈະມີພຣະພອນດີກວ່ານັ້ນຈັກພຽງໃດໜໍ. ບັດນີ້ ເຮົາຂໍກ່າວແກ່ຄົນຕ່າງຊາດວ່າ, ຕາບໃດທີ່ເຮົາຍັງເປັນອັກຄະສາວົກໄປຫາຄົນຕ່າງຊາດ ເຮົາກໍພາກພູມໃຈໃຫ້ກຽດພັນທະກິດຂອງເຮົາ. ເພື່ອເຮົາຈະໄດ້ຊັກຊວນເພື່ອນຮ່ວມຊາດຂອງເຮົາໃຫ້ເກີດມີໃຈຫຶງຫວງ ເພື່ອຈະຊ່ວຍພວກເຂົາບາງຄົນໃຫ້ພົ້ນ. ດ້ວຍວ່າ, ຖ້າຊົນຊາດພວກເຮົາຖືກປະຖິ້ມ ອັນເປັນເຫດໃຫ້ມະນຸດທັງໂລກກັບຄືນມາເປັນມິດກັບພຣະເຈົ້າ ການທີ່ພຣະເຈົ້າຮັບເອົາພວກຢິວກັບຄືນມາຫາພຣະອົງນັ້ນ ກໍເໝືອນກັບວ່າພວກເຂົາໄດ້ຕາຍໄປແລ້ວ ກັບຄືນມາໃໝ່.” {AA 375.3}

// {AA 376.1}

ພຣະເຈົ້າຊົງປະສົງທີ່ຈະສໍາແດງພຣະຄຸນຂອງພຣະອົງຕໍ່ທັງຄົນຕ່າງຊາດ ແລະ ຄົນອິດສະຣາເອນ. ສິ່ງນີ້ໄດ້ບັນທຶກໄວ້ຢ່າງລະອຽດໃນພຣະຄໍາພີເດີມ. ໂປໂລໄດ້ໃຊ້ຄໍາທໍານວາຍເຫຼົ່ານັ້ນໃນບົດຄວາມຂອງເພິ່ນ ໂດຍກ່າວວ່າ: “ຕາມທີ່ຈິງແລ້ວ ຊ່າງປັ້ນໝໍ້ມີສິດໃຊ້ດິນໜຽວຈາກກ້ອນດຽວກັນມາປັ້ນເຄື່ອງໃຊ້ອັນໜຶ່ງສໍາລັບໃຊ້ງານພິເສດ ແລະ ອີກອັນໜຶ່ງສໍາລັບໃຊ້ໃນງານທໍາມະດາ. ດັ່ງນັ້ນ ພຣະອົງຢາກສໍາແດງຄວາມໂກດຮ້າຍຂອງພຣະອົງ ແລະ ເຮັດໃຫ້ຣິ້ດເດດອໍານາດຂອງພຣະອົງເປັນທີ່ປາກົດ, ພຣະອົງຈຶ່ງຊົງອົດກັ້ນໄວ້ດົນນານຕໍ່ພວກເຫຼົ່ານັ້ນ ທີ່ເປັນພາຊະນະອັນສົມຄວນແກ່ຄວາມໂກດຮ້າຍ ຄືຜູ້ທີ່ຈັດຕຽມໄວ້ສໍາລັບຄວາມຈິບຫາຍ. ແລະ ເພື່ອສໍາແດງສະຫງ່າຣາສີອັນອຸດົມສົມບູນຂອງພຣະອົງແກ່ບັນດາຜູ້ທີ່ເປັນພາຊະນະແຫ່ງຄວາມເມດຕາ ຄືຄົນເຫຼົ່ານັ້ນທີ່ພຣະອົງໄດ້ຈັດຕຽມໄວ້ກ່ອນ ເພື່ອຮັບສະຫງ່າຣາສີນັ້ນ. ລວມທັງພວກເຮົາທີ່ເປັນໄພ່ພົນທີ່ພຣະອົງຊົງເອີ້ນເອົານັ້ນ ບໍ່ແມ່ນຈາກຄົນຢິວເທົ່ານັ້ນ ແຕ່ຈາກຄົນຕ່າງຊາດດ້ວຍ. ດັ່ງທີ່ພຣະອົງໄດ້ກ່າວໄວ້ໃນພຣະທໍາໂຮເສອາວ່າ, ‘ເຮົາຈະເອີ້ນເຂົາເຫຼົ່ານັ້ນວ່າ “ເປັນພົນລະເມືອງຂອງເຮົາ.” ເຊິ່ງເມື່ອກ່ອນບໍ່ໄດ້ເປັນພົນລະເມືອງຂອງເຮົາ ແລະ ເຮົາຈະເອີ້ນວ່າ, “ພວກທີ່ຮັກຂອງເຮົາ” ເຊິ່ງເມື່ອກ່ອນບໍ່ໄດ້ເປັນທີ່ຮັກ.’ ແລະ ‘ໃນບ່ອນທີ່ຊົງກ່າວວ່າ “ເຈົ້າທັງຫຼາຍບໍ່ແມ່ນພົນລະເມືອງຂອງເຮົາ” ແລະໃນບ່ອນນັ້ນແຫຼະ ພວກເຂົາຈະໄດ້ຊື່ວ່າ, “ເປັນລູກຂອງພຣະເຈົ້າອົງຊົງຊີວິດຢູ່.”’” (ອ່ານທຽບໂຮເສອາ 1:10.) {AA 376.1}

// {AA 376.2}

ເຖິງວ່າຄົນອິດສະຣາເອນໝົດຊາດໄດ້ລົ້ມເຫຼວ ແຕ່ກໍຍັງມີຜູ້ທີ່ເຫຼືອຢູ່ ເຊິ່ງຄວນໄດ້ຮັບການຊ່ວຍເຫຼືອໃຫ້ໄດ້ຮັບຄວາມພົ້ນ. ໃນລະຫວ່າງການສະເດັດມາຂອງພຣະເຢຊູ ຜູ້ເຊື່ອທີ່ສັດຊື່ທັງຍິງ ແລະ ຊາຍໄດ້ຮັບເອົາຄໍາສອນຂອງໂຢຮັນບັບຕິສະໂຕດ້ວຍຄວາມຍິນດີ. ພວກເຂົາຈິ່ງຫັນມາສຶກສາຄໍາທໍານວາຍກ່ຽວກັບພຣະເມຊີອາຄືນໃໝ່. ຄຣິສຕະຈັກທີ່ໄດ້ຮັບການກໍ່ຕັ້ງຂຶ້ນໃນຍຸກຕົ້ນນັ້ນປະກອບດ້ວຍຜູ້ເຊື່ອຊາວຢິວທີ່ສັດຊື່ເຫຼົ່ານັ້ນ ຄືຜູ້ທີີ່ຍອມຮັບວ່າພຣະເຢຊູໄທນາຊາເຣັດແມ່ນຜູ້ທີ່ຕົນຄອຍຖ້າຢູ່. ໂປໂລໄດ້ກ່າວພາດພິງກ່ຽວກັບຄົນກຸ່ມນີ້ວ່າ: “ຖ້າເຂົ້າຈີ່ກ້ອນທໍາອິດຖືກຖວາຍເປັນຜົນແລກແກ່ພຣະເຈົ້ານັ້ນເປັນຂອງສັກສິດ ແປ້ງທີ່ນວດແລ້ວທັງອ່າງກໍເປັນຂອງສັກສິດແລ້ວເໝືອນກັນ ຖ້າຮາກຕົ້ນໄມ້ຖືກຖວາຍນັ້ນເປັນບໍລິສຸດແລ້ວ ກິ່ງກ້ານທັງໝົດກໍເປັນອັນບໍລິສຸດຂອງພຣະອົງດ້ວຍເໝືອນກັນ.” {AA 376.2}

// {AA 377.1}

ໂປໂລປຽບທຽບຜູ້ທີ່ເຫຼືອຢູ່ໃນອິດສະຣາເອນໃສ່ຕົ້ນໝາກກອກເທດບ້ານ ເຊິ່ງກິ່ງຂອງຕົ້ນໄມ້ນັ້ນບາງກິ່ງຖືກຫັກອອກ. ເພິ່ນປຽບທຽບຄົນຕ່າງຊາດໃສ່ກິ່ງໝາກກອກເທດປ່າທີ່ເອົາມາທາມໃສ່ຕົ້ນໝາກກອກເທດບ້ານ. ເພິ່ນໄດ້ຂຽນຈົດໝາຍຫາຜູ້ເຊື່ອຄົນຕ່າງຊາດວ່າ: “ແຕ່ຖ້າພຣະເຈົ້າຊົງຫັກກິ່ງກ້ານບາງສ່ວນຂອງຕົ້ນໝາກກອກເທດບ້ານອອກເສຍ ແລ້ວໄດ້ຊົງໂຜດນໍາເຈົ້າຜູ້ເປັນກິ່ງຕົ້ນໝາກກອກເທດປ່າມາແທນກິ່ງເຫຼົ່ານັ້ນ ແລະໃຫ້ເຂົ້າຮ່ວມຮັບນໍ້າຫຼໍ່ລ້ຽງອັນບໍລິບູນຈາກຮາກຕົ້ນກອກເທດນັ້ນ. ສະນັ້ນແຫຼະ ເຈົ້າກໍຢ່າໂອ້ອວດໃສ່ກິ່ງກ້ານທີ່ຖືກຫັກອອກນັ້ນ, ເຈົ້າຈະພູມໃຈໄດ້ຢ່າງໃດ? ຖ້າເຈົ້າໂອ້ອວດໃສ່ກ້ານເຫຼົ່ານັ້ນ ຈົ່ງຈື່ຈໍາໄວ້ວ່າ ບໍ່ແມ່ນເຈົ້າທີ່ໄດ້ລ້ຽງຮາກ, ແຕ່ແມ່ນຮາກທີ່ລ້ຽງເຈົ້າ. ແຕ່ເຈົ້າຈະເວົ້າວ່າ ຖືກແລ້ວ ກິ່ງກ້ານເຫຼົ່ານັ້ນຖືກຫັກອອກ ກໍເພື່ອຈະເອົາຂ້ອຍຕໍ່ໃສ່. ຖືກຕ້ອງແລ້ວ ຍ້ອນວ່າພວກເຂົາບໍ່ເຊື່ອ ຈຶ່ງຖືກຫັກອອກ, ແຕ່ທີ່ເຈົ້າຢູ່ໄດ້ນັ້ນ ກໍຍ້ອນຄວາມເຊື່ອຂອງເຈົ້າເທົ່ານັ້ນ. ດັ່ງນັ້ນ ເຈົ້າຢ່າສູ່ເປັນຜູ້ຈອງຫອງ, ແຕ່ຈົ່ງເປັນຜູ້ທີ່ຢໍາເກງ. ເພາະວ່າ ຖ້າພຣະເຈົ້າບໍ່ໄດ້ຍົກເວັ້ນຄົນຢິວ ຜູ້ທີ່ເປັນດັ່ງກິ່ງກ້ານເດີມນັ້ນ, ບາງທີພຣະອົງກໍຈະບໍ່ຍົກເວັ້ນເຈົ້າເໝືອນກັນ. ຈົ່ງພິຈາລະນາເບິ່ງພຣະເມດຕາ ແລະ ຄວາມເຄັ່ງຄັດຂອງພຣະເຈົ້າ ຄືພຣະອົງສໍາແດງຄວາມເຄັ່ງຄັດຕໍ່ພວກທີ່ຫຼົງຜິດໄປ ແຕ່ພຣະອົງເມດຕາເຈົ້າ ຖ້າເຈົ້າຕັ້ງໝັ້ນຢູ່ໃນພຣະເມດຕານັ້ນຕໍ່ໄປ, ຖ້າບໍ່ດັ່ງນັ້ນ ເຈົ້າກໍຈະຖືກຫັກອອກເໝືອນກັນ.” {AA 377.1}

// {AA 377.2}

ຍ້ອນຄວາມບໍ່ເຊື່ອ ແລະ ການປະຕິເສດແຜນການຂອງສະຫວັນສຳລັບພວກເຂົາ ຊາວອິດສະຣາເອນໝົດຊາດຈຶ່ງຖືກຕັດຂາດຈາກພຣະເຈົ້າ. ແຕ່ກິ່ງທີ່ຖືກຫັກອອກນັ້ນ ພຣະເຈົ້າສາມາດເອົາມາຄືນໃສ່ຕົ້ນເດີມໄດ້ ຄືໃຫ້ຄົນທີ່ຖືກແຍກອອກໄປໄດ້ກັບຄືນສູ່ກົກເຄົ້າແຫ່ງຊາດອິດສະຣາເອນແທ້ ຄືບັນດາຜູ້ທີ່ຍັງສັດຊື່ຕໍ່ພຣະເຈົ້າແຫ່ງບັນພະບຸລຸດຂອງພວກເຂົາ. ໂປໂລໄດ້ກ່າວກ່ຽວກັບກິ່ງທີ່ຖືກຫັກອອກນັ້ນວ່າ: “ແລະ ຖ້າຄົນຢິວບໍ່ສືບຕໍ່ດື້ດ້ານຢູ່ໃນຄວາມບໍ່ເຊື່ອຟັງຂອງພວກເຂົາ, ພວກເຂົາກໍຈະຖືກຕໍ່ເຂົ້າຄືນໃສ່ໃນບ່ອນທີ່ພວກເຂົາເຄີຍເປັນຢູ່ນັ້ນ ເພາະພຣະເຈົ້າຜູ້ມີຣິດເດດສາມາດເຮັດເຊັ່ນນີ້ໄດ້. ດ້ວຍວ່າ, ຖ້າພຣະເຈົ້າຊົງຕັດເຈົ້າອອກຈາກຕົ້ນກອກປ່າທີ່ເປັນໄມ້ປ່າຕາມທໍາມະຊາດ ແລະ ຊົງນໍາມາຕໍ່ເຂົ້າກັບຕົ້ນກອກພັນດີ ເຊິ່ງຜິດທໍາມະຊາດຂອງມັນແລ້ວ ການທີ່ຈະເອົາກິ່ງເຫຼົ່ານັ້ນທີ່ເປັນກິ່ງເດີມມາຕໍ່ເຂົ້າກັບຕົ້ນມັນເອງກໍຈະງ່າຍກວ່ານັ້ນຫຼາຍເທົ່າໃດໜໍ. ພີ່ນ້ອງທັງຫຼາຍເອີຍ ນີ້ຄືຄວາມຈິງອັນລັບເລິກເຊິ່ງເຮົາຢາກໃຫ້ພວກເຈົ້າຮູ້ ເພື່ອບໍ່ໃຫ້ພວກເຈົ້າຄິດຖືຕົນວ່າ ເປັນຄົນສະຫຼາດ, ຄືວ່າຄວາມດື້ດຶງຂອງຊົນຊາດອິດສະຣາເອນນັ້ນມີພຽງຊົ່ວຄາວ, ຈົນກວ່າຄົນຕ່າງຊາດຈະມາຄົບຈໍານວນໃນການກັບຄືນມາຫາພຣະເຈົ້າ. {AA 377.2}

// {AA 378.1}

“ແລ້ວພວກອິດສະຣາເອນທັງໝົດກໍຈະຖືກຊ່ວຍໃຫ້ພົ້ນ ຕາມທີ່ມີຄໍາຂຽນໄວ້ໃນພຣະຄໍາພີວ່າ, ‘ພຣະຜູ້ໂຜດຊ່ວຍໃຫ້ພົ້ນຈະມາຈາກພູເຂົາຊີໂອນ ແລະ ກໍາຈັດຄວາມຊົ່ວຊ້າອະທໍາອອກຈາກເຊື້ອສາຍຂອງຢາໂຄບ.’ ‘ແລະ ເຮົາຈະເຮັດຄໍາໝັ້ນສັນຍານີ້ກັບພວກເຂົາ ເມື່ອເຮົາອະໄພບາບກໍາຂອງພວກເຂົາແລ້ວ.’ ຍ້ອນພວກຢິວບໍ່ຍອມຮັບເອົາຂ່າວປະເສີດ ພວກເຂົາຈຶ່ງເປັນສັດຕູຕໍ່ພຣະເຈົ້າ ເພື່ອປະໂຫຍດຂອງພວກເຈົ້າ (ຄົນຕ່າງຊາດ) ແຕ່ຍ້ອນການຊົງເລືອກຂອງພຣະເຈົ້າ ພວກເຂົາຈຶ່ງເປັນຜູ້ທີ່ພຣະເຈົ້າຊົງຮັກ ເພາະເຫັນແກ່ບັນພະບຸລຸດຂອງພວກເຂົາ. ເພາະພຣະເຈົ້າບໍ່ປ່ຽນໃຈກ່ຽວກັບການຊົງເລືອກ ແລະ ການໃຫ້ຂອງປະທານ. ເຈົ້າທັງຫຼາຍກໍເໝືອນກັນ ເມື່ອກ່ອນບໍ່ໄດ້ເຊື່ອຟັງພຣະເຈົ້າ, ແຕ່ມາບັດນີ້ພວກເຈົ້າໄດ້ຮັບພຣະເມດຕາ ຍ້ອນພວກຢິວບໍ່ເຊື່ອຟັງພຣະອົງສັນໃດ ບັດນີ້ ເຂົາເຫຼົ່ານັ້ນກໍບໍ່ໄດ້ເຊື່ອຟັງ ເພື່ອວ່າພວກເຂົາຈະໄດ້ຮັບພຣະກະລຸນາດ້ວຍພຣະຄຸນທີ່ໄດ້ຊົງໂຜດແກ່ເຈົ້າທັງຫຼາຍສັນນັ້ນ. ດ້ວຍວ່າ, ພຣະເຈົ້າໄດ້ຊົງເຮັດໃຫ້ມະນຸດທຸກຄົນເປັນຊະເລີຍແຫ່ງຄວາມບໍ່ເຊື່ອຟັງ ເພື່ອວ່າພຣະເມດຕາຈະໄດ້ເປັນທີ່ສໍາແດງແກ່ເຂົາທຸກຄົນ. {AA 378.1}

// {AA 378.2}

“ຄວາມຮັ່ງມີຂອງພຣະເຈົ້າກໍມີຢ່າງລົ້ນເຫຼືອ ແລະ ພຣະສະຕິປັນຍາ ທັງຄວາມຮອບຮູ້ຂອງພຣະອົງກໍແສນເລີດລໍ້າ ການຕັດສິນຂອງພຣະອົງກໍເຫຼືອທີ່ຈະເຂົ້າໃຈໄດ້ ແລະວິທີທາງຂອງພຣະອົງກໍເຫຼືອວິໄສທີ່ຈະຄົ້ນຄວ້າໄດ້. ຕາມທີ່ມີຄໍາຂຽນໄວ້ໃນພຣະຄໍາພີວ່າ, ‘ຜູ້ໃດໜໍ ທີ່ຮູ້ຄວາມນຶກຄິດຂອງພຣະເຈົ້າໄດ້? ຜູ້ໃດໜໍທີ່ສາມາດເປັນທີ່ປຶກສາຂອງພຣະອົງໄດ້’ ‘ຫຼືຜູ້ໃດໜໍທີ່ໄດ້ຖວາຍສິ່ງໃດສິ່ງໜຶ່ງແກ່ພຣະອົງກ່ອນ ເພື່ອວ່າພຣະອົງຈະໄດ້ໃຫ້ບາງສິ່ງຕອບແທນແກ່ຕົນ.’ ດ້ວຍວ່າ, ສິ່ງສາລະພັດເປັນມາຈາກພຣະອົງ ມີມາດ້ວຍພຣະອົງ ແລະເພື່ອພຣະອົງ ຂໍໃຫ້ພຣະສະຫງ່າຣາສີຈົ່ງເປັນຂອງພຣະອົງຕະຫຼອດໄປເປັນນິດເທີ້ນ.” {AA 378.2}

// {AA 379.1}

ດັ່ງນີ້ແຫຼະ ໂປໂລຈິ່ງສະແດງໃຫ້ເຫັນວ່າ ພຣະເຈົ້າຊົງສາມາດປ່ຽນແປງຈິດໃຈຂອງຄົນຢິວ ແລະ ຄົນຕ່າງຊາດໄດ້ ແລະ ພຣະອົງຊົງສາມາດປະທານພອນທີ່ຊົງສັນຍາໄວ້ກັບຊາດອິດສະຣາເອນໃຫ້ຜູ້ທີ່ເຊື່ອໃນພຣະຄຣິສທຸກຄົນ. ເພິ່ນໄດ້ທວນຄືນຖ້ອຍຄໍາຂອງຜູ້ປະກາດພຣະທໍາເອຊາຢາທີ່ກ່າວເຖິງຄົນຂອງພຣະເຈົ້າວ່າ: “ເຖິງແມ່ນລູກຂອງຊາວອິດສະຣາເອນຈະມີຫຼາຍດັ່ງເມັດຊາຍທີ່ແຄມທະເລ ແຕ່ມີໜ້ອຍຄົນຈະໄດ້ພົ້ນ, ດ້ວຍວ່າ, ອົງພຣະຜູ້ເປັນເຈົ້າຈະຊົງດໍາເນີນການເທິງແຜ່ນດິນໂລກນີ້ຕາມການຕັດສິນຂອງພຣະອົງໂດຍໄວແລະຢ່າງຄົບຖ້ວນ. ຕາມທີ່ເອຊາຢາໄດ້ທໍານວາຍໄວ້ລ່ວງໜ້າວ່າ, ‘ຖ້າອົງພຣະຜູ້ເປັນເຈົ້າ ອົງຊົງເປັນຈອມພົນ ບໍ່ໄດ້ຊົງໂຜດໃຫ້ພວກເຮົາມີເຊື້ອສາຍເຫຼືອຢູ່ ພວກເຮົາກໍຕ້ອງໄດ້ກາຍເປັນດັ່ງເມືອງໂຊໂດມ ແລະ ໂກໂມຣາ.’” {AA 379.1}

// {AA 379.2}

ເມື່ອນະຄອນເຢຣູຊາເລັມຖືກທໍາລາຍ ແລະ ພຣະວິຫານຖືກທັບມ້າງ ຄົນຢິວຈໍານວນຫຼາຍໝື່ນຄົນຖືກກວາດຕ້ອນໄປເປັນຂ້າທາດຢູ່ຕ່າງແດນ. ພວກເຂົາກະແຈກກະຈາຍຢູ່ປະເທດອື່ນເໝືອນດັ່ງຊາກສະລັກຫັກພັງຢູ່ທະເລຊາຍ. ພວກເຂົາໄດ້ພະເນຈອນໄປທົ່ວໂລກເປັນເວລາ 1,800 ປີ [^1] ແລະ ບໍ່ສາມາດເຕົ້າໂຮມປະເທດໃຫ້ກັບມາຮຸ່ງເຮືອງຄືອິດສະຣາເອນໃນອະດີດໄດ້ . ພວກເຂົາຖືກໃສ່ຮ້າຍ, ຖືກກຽດຊັງ, ຖືກກົດຂີ່ຂົ່ມເຫັງ ເປັນເວລາຫຼາຍສັດຕະວັດ. ຄວາມທຸກທໍລະມານໄດ້ກາຍເປັນມູນມໍລະດົກຂອງພວກເຂົາ. {AA 379.2}

// {AA 379.3}

ເຖິງວ່າເຄາະກໍາໄດ້ຕົກເປັນຂອງຊົນຊາດຢິວ ເມື່ອພວກເຂົາປະຕິເສດພຣະເຢຊູໄທນາຊາເຣັດ ໃນແຕ່ລະສະໄໝຍັງມີຄົນຢິວທີ່ຢໍາເກງພຣະເຈົ້າ; ພວກເຂົາທົນທຸກໂດຍບໍ່ໄດ້ຮ້ອງຂໍຄວາມເປັນທຳຈາກມະນຸດ. ພຣະເຈົ້າຊົງເລົ້າໂລມຈິດໃຈ ແລະ ຊົງເມດຕາສົງສານພວກເຂົາທີ່ຕົກໃນສະພາບອັນຮ້າຍແຮງ. ພຣະອົງຊົງຮັບຟັງຄໍາອະທິຖານອັນເຈັບປວດຂອງພວກເຂົາ ຄືຜູ້ທີ່ສະແຫວງຫາພຣະເຈົ້າສຸດອົກສຸດໃຈເພື່ອໃຫ້ເຂົ້າໃຈພຣະຄໍາຂອງພຣະອົງຢ່າງຖືກຕ້ອງ. ຄົນຢິວບາງຄົນໄດ້ຄົ້ນພົບວ່າພຣະເຢຊູຜູ້ຕໍ່າຕ້ອຍຈາກເມືອງນາຊາເຣັດທີ່ບັນພະບຸລຸດຂອງຕົນໄດ້ປະຕິເສດ ແລະ ເຂັ່ນຂ້ານັ້ນ ແມ່ນພຣະເມຊີອາອົງແທ້ຈິງຂອງປະຊາຊົນອິດສະຣາເອນ. ເມື່ອເຂົ້າໃຈຄໍາທໍານວາຍເຊິ່ງໃນເມື່ອກ່ອນຖືກທໍານຽມ ແລະ ຄວາມເຂົ້າໃຈຜິດປົກງັວມຈິດໃຈ ພວກເຂົາກໍເຕັມໄປດ້ວຍຄວາມຮູ້ບຸນຄຸນຕໍ່ພຣະເຈົ້າ ເພາະພຣະອົງໄດ້ປະທານຂອງຂວັນອັນປະເສີດໃຫ້ແກ່ມະນຸດທຸກຄົນທີ່ຮັບເອົາພຣະຄຣິສເປັນພຣະຜູ້ຊ່ວຍໃຫ້ພົ້ນ. {AA 379.3}

// {AA 380.1}

ຜູ້ປະກາດພຣະທໍາເອຊາຢາໝາຍເຖິງຄົນຢິວເຫຼົ່ານີ້ ເມື່ອເພິ່ນກ່າວວ່າ: ຜູ້ທີ່ເຫຼືອຢູ່ “ຈະໄດ້ພົ້ນ.” ນັບຕັ້ງແຕ່ສະໄໝຂອງໂປໂລຈົນຮອດທຸກມື້ນີ້ ພຣະເຈົ້າກໍຍັງເອີ້ນໃຫ້ທັງຄົນຢິວ ແລະ ຄົນຕ່າງຊາດມາຮັບເຊື່ອໃນພຣະອົງ. ໂປໂລໄດ້ກ່າວວ່າ “ພຣະເຈົ້າບໍ່ເຫັນແກ່ໜ້າຜູ້ໃດເລີຍ.” ເພິ່ນໄດ້ກ່າວວ່າເພິ່ນເອງ “ເປັນໜີ້ທັງຄົນສີວິໄລ ແລະ ຄົນຕໍ່າຊ້າ” ແລະ ເປັນໜີ້ຄົນຢິວດ້ວຍ ແຕ່ເພິ່ນກໍບໍ່ເຄີຍລືມຂໍ້ໄດ້ປຽບຂອງຄົນຢິວທີ່ມີຕໍ່ຄົນຊາດອື່ນ ເພາະວ່າ “ພຣະເຈົ້າໄດ້ມອບພຣະຄໍາໂອວາດຂອງພຣະອົງໃຫ້ຊາວຢິວຖືກຮັກສາ.” ເພິ່ນຍັງໄດ້ກ່າວອີກວ່າ: “ຂ່າວປະເສີດນັ້ນເປັນຣິດເດດອໍານາດຂອງພຣະເຈົ້າ ເພື່ອໃຫ້ທຸກຄົນທີ່ເຊື່ອໄດ້ຮັບຄວາມພົ້ນ ພວກຢິວກ່ອນ ແລະຄົນຕ່າງຊາດດ້ວຍ. ເພາະໃນຂ່າວປະເສີດນັ້ນ ມີຄວາມຊອບທໍາຂອງພຣະເຈົ້າໂດຍເລີ່ມຕົ້ນດ້ວຍຄວາມເຊື່ອ ແລະສຸດທ້າຍກໍດ້ວຍຄວາມເຊື່ອຢ່າງດຽວ ດັ່ງທີ່ມີຄໍາຂຽນໄວ້ໃນພຣະຄໍາພີວ່າ, ‘ຜູ້ທີ່ຊົງຖືວ່າເປັນຄົນຊອບທໍາເພາະດ້ວຍຄວາມເຊື່ອ ຜູ້ນັ້ນແຫຼະຈະໄດ້ຊີວິດ.’” ຂ່າວທີ່ໂປໂລບອກໃນໜັງສືໂຣມວ່າຕົນບໍ່ອັບອາຍປະກາດນັ້ນ ແມ່ນຂ່າວປະເສີດທີ່ສາມາດອອກຜົນໃນຄົນຢິວ ແລະ ຄົນຕ່າງຊາດສໍ່າກັນ. {AA 380.1}

// {AA 380.2}

ເມື່ອຂ່າວປະເສີດນີ້ຖືກປະກາດຢ່າງຈະແຈ້ງສົມບູນໃຫ້ຄົນຢິວຮູ້ ຫຼາຍຄົນຈະຮັບເອົາພຣະຄຣິສເປັນພຣະເມຊີອາ. ມີຜູ້ຮັບໃຊ້ຈໍານວນໜ້ອຍເທົ່ານັ້ນຮູ້ສຶກວ່າພຣະເຈົ້າຊົງເອີ້ນຕົນໃຫ້ປະກາດກັບຄົນຢິວ. ເຖິງຢ່າງໃດກໍຕາມ ຂ່າວແຫ່ງພຣະເມດຕາແລະຄວາມຫວັງໃນພຣະຄຣິສຕ້ອງຖືກປະກາດໃຫ້ແກ່ຄົນຢິວແລະຄົນທຸກຊາດ. {AA 380.2}

// {AA 381.1}

ໃນຍຸກສຸດທ້າຍຂອງຂ່າວປະເສີດ ເຊິ່ງເປັນເວລາທີ່ຕ້ອງເອົາໃຈໃສ່ຄົນທີ່ຖືກລືມເປັນພິເສດ. ພຣະເຈົ້າຊົງປະສົງໃຫ້ຜູ້ຮັບໃຊ້ຂອງພຣະອົງເອົາໃຈໃສ່ຄົນຢິວທີ່ມີຢູ່ທົ່ວໂລກຢ່າງເຈາະຈົງ. ເມື່ອພຣະຄໍາພີເດີມກັບພຣະຄໍາພີໃໝ່ປະສານສົມທັບກັນເພື່ອອະທິບາຍແຜນການຂອງພຣະເຈົ້າ ຈະເປັນດັ່ງແສງອາລຸນໃໝ່ ທັງເປັນການຟື້ນຄືນຈາກຄວາມຕາຍຂອງຈິດວິນຍານຄົນຢິວ. ເມື່ອພວກເຂົາເບິ່ງເຫັນພຣະຄຣິສຢູ່ໃນພຣະຄໍາພີເດີມ ແລະ ເຂົ້າໃຈຢ່າງຈະແຈ້ງວ່າພຣະຄໍາພີໃໝ່ອະທິບາຍກ່ຽວກັບພຣະຄໍາພີເດີມຢ່າງໃດ ພວກເຂົາຈະຕາແຈ້ງ ແລະຍອມຮັບວ່າພຣະຄຣິສຊົງເປັນພຣະຜູ້ຊ່ວຍໃຫ້ພົ້ນຂອງໂລກ. ດ້ວຍຄວາມເຊື່ອ ຄົນຢິວຫຼາຍຄົນຈະຮັບເອົາພຣະຄຣິສເປັນພຣະຜູ້ໄຖ່. ພຣະຄໍາ ໂຢຮັນ 1:12 ເຊິ່ງກ່າວວ່າ “ແຕ່ສ່ວນບັນດາຜູ້ທີ່ຕ້ອນຮັບພຣະອົງ ຄືຜູ້ທີ່ເຊື່ອໃນພຣະນາມຂອງພຣະອົງ ພຣະອົງກໍຊົງປະທານສິດໃຫ້ກາຍເປັນບຸດຂອງພຣະເຈົ້າ” ກໍຈະເປັນຈິງໃນພວກເຂົາ. {AA 381.1}

// {AA 381.2}

ໃນໝູ່ຄົນຢິວ ມີຫຼາຍຄົນເກັ່ງພຣະຄໍາພີຄືກັບໂປໂລ ແລະ ຄົນເຫຼົ່ານີ້ຈະປະກາດດ້ວຍລິດອໍານາດຍິ່ງໃຫຍ່ວ່າກົດບັນຍັດຂອງພຣະເຈົ້າສັກສິດປ່ຽນແປງບໍ່ໄດ້. ພຣະເຈົ້າແຫ່ງຊົນຊາດອິດສະຣາເອນຈະເຮັດໃຫ້ສິ່ງນີ້ເກີດຂຶ້ນໃນຍຸກສະໄໝຂອງພວກເຮົາ. ແຂນຂອງພຣະເຈົ້າບໍ່ສັ້ນຈົນຊ່ວຍມະນຸດໃຫ້ພົ້ນບໍ່ໄດ້. ເມື່ອຜູ້ຮັບໃຊ້ຂອງພຣະເຈົ້າປະກາດຂ່າວປະເສີດດ້ວຍຄວາມເຊື່ອໃຫ້ແກ່ບັນດາຜູ້ທີ່ຖືກລືມ ແລະ ຖືກກຽດຊັງເປັນເວລາດົນນານ ຄວາມພົ້ນຂອງພຣະອົງກໍຈະປະກົດໃຫ້ເຫັນ. {AA 381.2}

// {AA 382.1}

“ສະນັ້ນ ບັດນີ້ອົງພຣະຜູ້ເປັນເຈົ້າໄດ້ຊ່ວຍກູ້ເອົາອັບຣາຮາມຈາກຄວາມເດືອດຮ້ອນກ່າວວ່າ, ‘ປະຊາຊົນເຮົາເອີຍ ເຈົ້າຈະບໍ່ຖືກອັບອາຍຂາຍໜ້າຕໍ່ໄປ ແລະສີໜ້າຂອງພວກເຈົ້າກໍຈະບໍ່ຫຼ່າເຫຼືອງ ຍ້ອນຄວາມອັບອາຍອີກຕໍ່ໄປ. ເມື່ອພວກເຈົ້າເຫັນເດັກນ້ອຍທີ່ເຮົາຈະມອບໃຫ້ນັ້ນ ພວກເຈົ້າຈະຮັບຮູ້ນາມຊື່ຂອງເຮົາແມ່ນອົງບໍລິສຸດຂອງຊາດອິດສະຣາເອນ. ພວກເຈົ້າຈະຍ້ອງຍໍໃຫ້ກຽດເຮົາແລະເກງກົວເຮົາ. ຄົນໂງ່ຈ້າຈະຮຽນຮູ້ເພື່ອເຂົ້າໃຈ ແລະຄົນມັກຈົ່ມກໍຈະຍິນດີຮັບຟັງຄໍາບອກສອນ.’” ໂປໂລ (ເອຊາຢາ 29:22-24.) {AA 382.1}
