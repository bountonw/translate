= 20

== ເຊີດຊູໄມ້ກາງແຂນ

==== ອີງຕາມ ກິດຈະການ 15:36–41; 16:1–6.

// {AA 201.1}

ຫຼັງຈາກຢູ່ໃນເມືອງອັນຕີໂອເຂຍໄດ້ໄລຍະໜຶ່ງ ໂປໂລສະເໜີໃຫ້ພາກັນອອກເດີນທາງປະກາດອີກ. “ໂປໂລເວົ້າກັບບາຣະນາບາວ່າ, ‘ໃຫ້ພວກເຮົາກັບໄປຢ້ຽມຢາມພີ່ນ້ອງໃນເມືອງອື່ນໆ ທີ່ພວກເຮົາໄດ້ປະກາດພຣະທໍາຂອງອົງພຣະຜູ້ເປັນເຈົ້າ ເພື່ອຈະຮູ້ວ່າພວກເຂົາຢູ່ຢ່າງໃດ.’” {AA 201.1}

// {AA 201.2}

ທັງໂປໂລແລະບາຣານາບາມີຄວາມເປັນຫ່ວງເປັນໃຍຕໍ່ຜູ້ເຊື່ອທີ່ຫາກໍຮັບເອົາຂ່າວປະເສີດທີ່ພວກເຂົາໄດ້ປະກາດນັ້ນ ແລະຢາກກັບໄປຢ້ຽມຢາມພວກເຂົາອີກ. ໂປໂລເປັນຫ່ວງພວກພີ່ນ້ອງຢູ່ບໍ່ເຊົາ. ເຖິງວ່າຢູ່ຫ່າງໄກ ເພິ່ນກໍຍັງໜຸນໃຈພວກເຂົາໃຫ້ຊື່ສັດຕໍ່ພຣະເຈົ້າ ເພື່ອ “ໃຫ້ມີຄວາມບໍລິສຸດຢ່າງຄົບຖ້ວນ ໂດຍຄວາມຢໍາເກງພຣະເຈົ້າ.” (2 ໂກລິນໂທ 7:1) ເພິ່ນພະຍາຍາມໃຫ້ພວກເຂົາເພິ່ງຕົນເອງ, ເຕີບໃຫຍ່, ເຂັ້ມແຂງໃນຄວາມເຊື່ອ, ຫ້າວຫັນ, ແລະອຸທິດຕົນຢ່າງສຸດໃຈໃຫ້ພຣະເຈົ້າ ກັບວຽກງານການປະກາດຂອງພຣະອົງ. {AA 201.2}

// {AA 202.1}

ບາຣະນາບາພ້ອມອອກເດີນທາງໄປກັບໂປໂລ ແຕ່ຢາກພາໂຢຮັນມາຣະໂກໄປນໍາ ເພາະວ່າລາວໄດ້ອຸທິດຕົນຄືນໃໝ່ເພື່ອຮັບໃຊ້ວຽກງານການປະກາດ. ສ່ວນໂປໂລບໍ່ເຫັນດີ “ຄິດວ່າບໍ່ຄວນເອົາຜູ້ກ່ຽວໄປນໍາ” ເພາະວ່າລາວເຄີຍໜີປະໃນເວລາທີ່ມີຄວາມຈໍາເປັນ ໃນລະຫວ່າງການອອກປະກາດຄັ້ງທີໜຶ່ງ. ເພິ່ນບໍ່ຢາກແກ້ຕົວໃນເລື່ອງຄວາມອ່ອນແອຂອງໂຢຮັນມາຣະໂກ ຍ້ອນໄດ້ໜີປະພວກເພິ່ນເພື່ອສະແຫວງຫາຄວາມປອດໄພແລະຄວາມສຸກສະບາຍສ່ວນຕົວ. ເພິ່ນໂຕ້ຖຽງວ່າຄົນອ່ອນແອແບບນັ້ນບໍ່ເໝາະສົມສໍາລັບພາລະໜ້າທີ່ອັນຕ້ອງອາໄສຄວາມອົດທົນ, ຕ້ອງປະຕິເສດຕົວເອງ, ກ້າຫານ, ອຸທິດຕົນ, ມີຄວາມເຊື່ອ, ເສຍສະຫຼະດ້ວຍໃຈຍິນດີ, ແລະຕ້ອງພ້ອມທີ່ຈະເສຍສະຫຼະຮອດຊີວິດ ຖ້າຈໍາເປັນ. ເພິ່ນກັບບາຣະນາບາຖົກຖຽງກັນຮຸນແຮງຫຼາຍ ຈົນຕ້ອງແຍກທາງກັນ. ບາຣະນາບາປະຕິບັດຕາມສິ່ງທີ່ຕົນຄິດວ່າຖືກຕ້ອງແລະ “ເອົາມາຣະໂກລົງເຮືອໄປຍັງເກາະໄຊປຣັດ ແຕ່ໂປໂລໄດ້ເລືອກເອົາຊີລາ ເມື່ອພວກພີ່ນ້ອງໄດ້ຝາກທ່ານທັງສອງໄວ້ໃນພຣະຄຸນຂອງອົງພຣະຜູ້ເປັນເຈົ້າແລ້ວກໍໄດ້ອອກໄປ.” {AA 202.1}

// {AA 202.2}

ໂປໂລກັບຊີລາເດີນທາງຜ່ານແຂວງຊີເຣຍແລະກີລີເກຍ ແລະໄດ້ໜຸນໃຈຄຣິສຕະຈັກໃນທີ່ນັ້ນ. ພວກເພິ່ນເດີນທາງຍາວໄກຈົນຮອດເມືອງເດຣະເບແລະເມືອງລີສະຕຣາໃນແຂວງລີກາໂອເນຍ. ເມືອງລີສະຕຣາເປັນເມືອງທີ່ໂປໂລຖືກແກວ່ງກ້ອນຫີນໃສ່ ແຕ່ເພິ່ນໄດ້ກັບໄປເມືອງນັ້ນອີກ. ເພິ່ນຈົດຈໍ່ຢາກເຫັນວ່າຜູ້ທີ່ຮັບເຊື່ອຂ່າວປະເສີດຜ່ານການປະກາດຂອງເພິ່ນນັ້ນຮັບມືແນວໃດກັບຄວາມຍາກລຳບາກ. ເພິ່ນບໍ່ຜິດຫວັງ ເພາະເຫັນວ່າຜູ້ເຊື່ອໃນເມືອງລີສະຕຣາໝັ້ນຄົງ ເຖິງວ່າປະເຊີນກັບການຕໍ່ຕ້ານທີ່ຮຸນແຮງກໍຕາມ. {AA 202.2}

// {AA 202.3}

ເພິ່ນໄດ້ພົບຕີໂມທຽວອີກຄັ້ງໜຶ່ງ. ຕີໂມທຽວໄດ້ເຫັນຄວາມທຸກທໍລະມານຂອງໂປໂລໃນເມືອງລີສະຕຣາໃນຄັ້ງກ່ອນ ແລະເມື່ອເວລາວຜ່ານໄປ ສິ່ງນັ້ນໄດ້ຝັງແໜ້ນຢູ່ໃນຈິດໃຈຂອງລາວ ຈົນຮູ້ໄດ້ວ່າ ຕົນຕ້ອງຖວາຍຕົວເພື່ອຮັບໃຊ້ວຽກງານຂອງພຣະເຈົ້າຢ່າງໝົດໃຈ. ຈິດໃຈຂອງລາວກັບຈິດໃຈຂອງໂປໂລເປັນຄືແພແຜ່ນດຽວກັນ ແລະລາວກໍຢາກຊ່ວຍເພິ່ນໃຫ້ສຸດກໍາລັງ. {AA 202.3}

// {AA 203.1}

ຊີລາ ຄູ່ຮ່ວມປະກາດຂອງໂປໂລ ເປັນຜູ້ຮັບໃຊ້ທີຜ່ານປະສົບການມາແລ້ວ ທັງມີຂອງປະທານຝ່າຍພຣະວິນຍານໃນເລື່ອງຄໍາພະຍາກອນ ແຕ່ວ່າວຽກງານຢູ່ຕໍ່ໜ້ານັ້ນໃຫຍ່ຫຼວງຫຼາຍ ຈຶ່ງຈໍາເປັນຕ້ອງຝຶກສອນໃຫ້ມີຜູ້ຮັບໃຊ້ເພີ່ມ. ໂປໂລເຫັນວ່າ ຕີໂມທຽວເຂົ້າໃຈວ່າການເປັນຜູ້ຮັບໃຊ້ເປັນເລື່ອງທີ່ສັກສິດ, ທັງເຫັນວ່າຕີໂມທຽວບໍ່ຫວາດຫວັ່ນຕໍ່ຄວາມລໍາບາກແລະການກົດຂີ່ຂົ່ມເຫັງທີ່ຈະເກີດຂຶ້ນ ແລະເປັນຄົນສອນໄດ້ໃຊ້ຟັງ. ເຖິງຢ່າງນັ້ນ ເພິ່ນກໍບໍ່ຝຶກແອບຕີໂມທຽວໃຫ້ເປັນຜູ້ຮັບໃຊ້ພຣະເຈົ້າ ຖ້າບໍ່ຮູ້ຕົວຕົນແລະປະຫວັດກ່ອນ. {AA 203.1}
ພໍ່ຂອງຕີໂມທຽວເປັນຄົນກຣີກ ແລະແມ່ເປັນຄົນຢິວ. ຕີໂມທຽວຮູ້ພຣະຄໍາພີແຕ່ຍັງນ້ອຍ. ຄວາມເຫຼື້ອມໃສສັດທາໃນຄອບຄົວກໍຖືວ່າດີແລະມີເຫດຜົນ. ແມ່ກັບແມ່ຕູ້ມີຄວາມເຊື່ອໃນພຣະຄໍາພີ ເຊິ່ງເປັນສິ່ງເຕືອນຕີໂມທຽວສະເໝີ ກ່ຽວກັບພຣະພອນໃນການເຮັດຕາມພຣະປະສົງຂອງພຣະເຈົ້າ. ຍິງສອງຄົນນີ້ໃຊ້ພຣະທຳຂອງພຣະເຈົ້າສັ່ງສອນຕີໂມທຽວ. ບົດຮຽນທີ່ໄດ້ຮັບເຫຼົ່າເຮັດໃຫ້ຄໍາເວົ້າຂອງລາວຈົບງາມແລະປ້ອງກັນລາວຈາກອິດທິພົນຊົ່ວທີ່ມີຢູ່ອ້ອມຂ້າງອ້ອມແອວ. ຖືວ່າຄູສອນທັງສອງນັ້ນໄດ້ຮ່ວມມືກັບພຣະເຈົ້າກະກຽມຕີໂມທຽວໃຫ້ພ້ອມທີ່ຈະແບກຫາບພາລະທີ່ຈະມາຮອດ. {AA203.2}

// {AA 203.3}

ໂປໂລເຫັນວ່າ ຕີໂມທຽວມີຄວາມເຊື່ອ, ເຂັ້ມແຂງ, ແລະຈິງໃຈ ຈຶ່ງເລືອກເອົາເປັນຄູ່ຮ່ວມເດີນທາງ ຮ່ວມປະກາດ. ແມ່ກັບແມ່ຕູ້ຂອງຕີໂມທຽວມີຄວາມດີອົກດີໃຈເມື່ອເຫັນຜູ້ເປັນລູກແລະເປັນຫຼານຂອງຕົນໃກ້ຊິດຕິດແທດໂປໂລ ອັກຄະສາວົກຜູ້ຍິ່ງໃຫຍ່. ເວລາທີ່ພຣະເຈົ້າເລືອກໃຫ້ເປັນອາຈານ ລາວເປັນພຽງຊາຍໜຸ່ມຜູ້ໜຶ່ງເທົ່ານັ້ນ ແຕ່ວ່າບົດຮຽນທີ່ໄດ້ຮັບໃນຕອນຍັງນ້ອຍໄດ້ເຮັດໃຫ້ມີຄວາມເໝາະສົມຕໍ່ການເປັນຜູ້ຊ່ວຍຂອງໂປໂລ. ເຖິງວ່າຍັງໜຸ່ມ ແຕ່ກໍເຮັດໜ້າທີ່ດ້ວຍຄວາມອ່ອນນ້ອມຕາມແບບຢ່າງຄຣິສຕຽນ. {AA 203.3}

// {AA 204.1}

ເພື່ອເປັນການປ້ອງກັນ ໂປໂລໄດ້ໃຫ້ຕີໂມທຽວຮັບພິທີຕັດ ບໍ່ແມ່ນຍ້ອນວ່າພຣະເຈົ້າຮຽກຮ້ອງ ແຕ່ເພື່ອບໍ່ໃຫ້ຄົນຢິວຕໍ່ຕ້ານການຮັບໃຊ້ຕີໂມທຽວເອງ. ເວລາໂປໂລເດິນທາງໄປປະກາດ ເພິ່ນອອກຈາກເມືອງໜຶ່ງໄປຍັງອີກເມືອງໜຶ່ງ ໃນຫຼາຍຂົງເຂດ ແລະຫຼາຍຄັ້ງກໍມີໂອກາດເທດສະໜາໃນທໍາມະສາລາຂອງຊາວຢິວແລະບ່ອນອື່ນໆ. ຖ້າມີຄົນຮູ້ວ່າ ຄົນໃນຄະນະເດີນທາງນັ້ນບໍ່ໄດ້ເຂົ້າພິທີຕັດ ກໍອາດຈະເປັນອຸປະສັກຕໍ່ການປະກາດໄດ້ ຍ້ອນພວກຢິວຖືໃນເລື່ອງນີ້. ໃນທຸກຫົນທຸກແຫ່ງ ໂປໂລຖືກຕໍ່ຕ້ານແລະຖືກຂົ່ມເຫັງຢ່າງດຸເດືອດ. ເພິ່ນຢາກນໍາຂ່າວປະເສີດໄປໃຫ້ທັງຄົນຢິວກັບຄົນຕ່າງຊາດ ເພາະສະນັ້ນ ຈຶ່ງພະຍາຍາມກໍາຈັດສິ່ງທີ່ຈະເປັນອຸປະສັກອອກໄປ ແຕ່ກໍໃຫ້ສອດຄ່ອງກັບຄວາມເຊື່ອ. ເຖິງວ່າຍອມເຮັດຕາມໃຈຄົນຢິວປານນັ້ນ ໂປໂລກໍຍັງເຊື່ອແລະສອນວ່າ ການຮັບຫຼືບໍ່ຮັບພິທີຕັດນັ້ນບໍ່ມີຄວາມໝາຍ ແຕ່ທີ່ສໍາຄັນແມ່ນຂ່າວປະເສີດ. {AA 204.1}

// {AA 204.2}

ໂປໂລຮັກຕີໂມທຽວ ຖືວ່າເປັນ “ລູກແທ້…ໃນຄວາມເຊື່ອ.” (1 ຕີໂມທຽວ 1:2) ເພິ່ນເອົາຕີໂມທຽວເດີນທາງນໍາຕະຫຼອດ ທັງຖາມທົດສອບກ່ຽວກັບພຣະຄໍາພີ ແລະເດີນທາງໄປ ສອນໄປ ເພື່ອໃຫ້ຮູ້ວ່າວິທີການປະກາດແບບໃດຈະປະສົບຜົນສໍາເລັດ. ທັງໂປໂລແລະຊີລາພະຍາຍາມເພີ່ມພູນຄວາມເຂົົ້າໃຈຂອງຕີໂມທຽວທີ່ມີຢູ່ແລ້ວ ກ່ຽວກັບຄວາມສັກສິດແລະຄວາມສຳຄັນຂອງການເປັນຜູ້ປະກາດຂ່າວປະເສີດ. {AA 204.2}

// {AA 205.1}

ຕີໂມທຽວຂໍຄວາມຄິດເຫັນແລະຄໍາແນະນໍາຈາກໂປໂລສະເໝີ ບໍ່ເຮັດຕາມໃຈຕົນເອງ ແຕ່ວ່າທຸກຄັ້ງຈະພິຈາລະນາຢ່າງລະອຽດຖີ່ຖ້ວນແລະໜັກແໜ້ນ ຖາມຕົນເອງວ່າ ສິ່ງນີ້ແມ່ນທາງຂອງພຣະເຈົ້າແທ້ບໍ? ພຣະວິນຍານບໍລິສຸດຊົງເຫັນວ່າ ຕີໂມທຽວເປັນຄົນທີ່ຈະປັ້ນຫຼໍ່ແລະຕົບແຕ່ງໃຫ້ເປັນບ່ອນສາທິດຂອງພຣະອົງໄດ້. {AA 205.1}

// {AA 205.2}

ເມື່ອບົດຮຽນໃນພຣະຄໍາພີຖືກນໍາໃຊ້ໃນຊີວິດປະຈໍາວັນ ກໍຈະເຮັດໃຫ້ເກີດການປ່ຽນແປງທາງດ້ານນິໄສຢ່າງເລິກເຊິ່ງແລະຍຶນຍາວ. ສ່ວນຕີໂມທຽວເອງກໍຮໍ່າຮຽນແລະນໍາໃຊ້ບົດຮຽນເຫຼົ່ານັ້ນ. ລາວບໍ່ມີຄວາມສາມາດພິເສດໃດໆ ແຕ່ການຮັບໃຊ້ຂອງລາວກໍມີຄຸນຄ່າ ເພາະວ່າໄດ້ນໍາໃຊ້ຄວາມສາມາດທີ່ພຣະເຈົ້າປະທານໃຫ້ໃນການຮັບໃຊ້ພຣະອົງ. ການຝຶກນຳໃຊ້ບົດຮຽນໃນພຣະຄຳພີໃນຊີວິດປະຈຳວັນນັ້ນເຮັດໃຫ້ຕີໂມທຽວແຕກຕ່າງຈາກຜູ້ເຊື່ອຄົນອື່ນໆ ແລະຮັບຄວາມນັບຖືຈາກຄົນອື່ນ. {AA 205.2}

// {AA 205.3}

ຜູ້ປະກາດຕ້ອງຮູ້ຈັກພຣະເຈົ້າຢ່າງເລິກເຊິ່ງ, ສົມບູນ, ແລະຈະແຈ້ງກວ່າປົກກະຕິ. ຕ້ອງສຸມເຫື່ອແຮງທັງໝົດເຂົ້າໃນວຽກງານຂອງພຣະເຈົ້າ. ການຮຽກເອີ້ນຂອງພຣະເຈົ້ານັ້ນສູງສົ່ງແລະບໍລິສຸດ. ຖ້າຫາກວ່າຈະໃຫ້ການປະກາດໄດ້ຜົນ ກໍຕ້ອງຢຶດໝັ້ນໃນພຣະເຈົ້າ ຮັບເອົາພຣະຄຸນແລະອໍານາດຈາກພຣະອົງທຸກມື້ທຸກວັນ ເພາະວ່າພຣະອົງນັ້ນແຫຼະຊົງເປັນແຫຼ່ງພຣະພອນທັງມວນ. “ເພາະວ່າພຣະຄຸນຂອງພຣະເຈົ້າໄດ້ຊົງເປີດເຜີຍແລ້ວ ເພື່ອນໍາຄວາມລອດພົ້ນມາໃຫ້ຄົນທັງປວງ. ພຣະຄຸນນັ້ນ ສອນພວກເຮົາໃຫ້ປະຖິ້ມການດໍາເນີນຊີວິດໃນຝ່າຍທາງຊົ່ວຊ້າອະທໍາແລະຕັນຫາຝ່າຍໂລກ ແລະໃຫ້ດໍາເນີນຊີວິດຢ່າງມີສະຕິອາລົມດີ ຮອບຄອບ ຖືກຕ້ອງເປັນທໍາ ແລະສັດຊື່ບໍລິສຸດຕໍ່ພຣະເຈົ້າ, ໃນຂະນະທີ່ພວກເຮົາກໍາລັງລໍຖ້າຄວາມຫວັງອັນໜ້າຍິນດີ ແລະການປະກົດຂອງສະຫງ່າຣາສີຂອງພຣະເຈົ້າອົງຍິ່ງໃຫຍ່ ຄືອົງພຣະເຢຊູຄຣິສເຈົ້າ ພຣະຜູ້ໂຜດໃຫ້ພົ້ນຂອງພວກເຮົາຈະມາປາກົດ. ພຣະອົງໄດ້ສະຫຼະພຣະອົງເອງແທນພວກເຮົາທັງຫຼາຍ ເພື່ອຊ່ວຍກູ້ເອົາພວກເຮົາໃຫ້ພົ້ນຈາກຄວາມຊົ່ວຊ້າທຸກຢ່າງແລະເພື່ອຊໍາລະພວກເຮົາໃຫ້ເປັນຜູ້ບໍລິສຸດ ເພື່ອເປັນໄພ່ພົນຂອງພຣະອົງໂດຍສະເພາະ ແລະມີໃຈຮ້ອນຮົນສໍາລັບເຮັດຄວາມດີ.” (ຕີໂຕ 2:11–14) {AA 205.3}

// {AA 205.4}

ກ່ອນມຸ່ງໜ້າເຂົ້າອານາເຂດໃໝ່ ໂປໂລກັບຄະນະໄດ້ໄປຢ້ຽມຢາມຄຣິສຕະຈັກໃນປີຊີເດຍແລະບໍລິເວນໃກ້ຄຽງ. “ເມື່ອຜ່ານໄປຕາມເມືອງຕ່າງໆ ເພິ່ນກໍໄດ້ມອບຂໍ້ບັງຄັບ ເຊິ່ງພວກອັກຄະສາວົກກັບບັນດາເຖົ້າແກ່ຢູ່ໃນນະຄອນເຢຣູຊາເລັມໄດ້ຕົກລົງກັນນັ້ນ ແລະໃຫ້ພວກເຂົາປະຕິບັດຕາມ. ດັ່ງນັ້ນ ຄຣິສຕະຈັກທັງຫຼາຍຈຶ່ງໝັ້ນຄົງໃນຄວາມເຊື່ອແລະຄົນທີ່ເຊື່ອກໍເພີ່ມຂຶ້ນແຕ່ລະວັນ.” {AA 205.4}

// {AA 206.1}

ອັກຄະສາວົກໂປໂລຮູ້ສຶກເປັນຫ່ວງເປັນໃຍຕໍ່ຜູ້ທີ່ຮັບເຊື່ອຜ່ານການປະກາດຂອງຕົນ ແລະເໜືອສິ່ງອື່ນໃດແມ່ນເພິ່ນຢາກໃຫ້ຜູ້ຮັບເຊື່ອເຫຼົ່ານັ້ນຊື່ສັດ ຈຶ່ງກ່າວວ່າ: “ຖ້າເຮັດດັ່ງນັ້ນ ເຮົາກໍຈະມີເຫດຜົນອວດອ້າງໄດ້ໃນວັນຂອງພຣະຄຣິສວ່າ ຄວາມບາກບັ່ນແລະພາລະກິດຂອງເຮົາທັງໝົດບໍ່ໄດ້ໄຮ້ປະໂຫຍດ.” (ຟີລິບປອຍ 2:16) ໂປໂລຈົນໂຕສັ່ນເມື່ອຄິດກ່ຽວກັບຜົນຂອງການປະກາດ ເພາະຮູ້ສຶກວ່າ ຕົນຈະບໍ່ໄດ້ຮັບຄວາມພົ້ນ ຖ້າຫາກເຮັດໜ້າທີ່ບົກຜ່ອງ ແລະຄຣິສຕະຈັກບໍ່ໃຫ້ຄວາມຮ່ວມມືໃນການປະກາດ. ເພິ່ນຮູ້ວ່າຄໍາເທດສະໜາເທົ່ານັ້ນບໍ່ພຽງພໍທີ່ຈະສອນໃຫ້ຜູ້ເຊື່ອອກໄປປະກາດຂ່າວປະເສີດໃຫ້ແກ່ຄົນອື່ນໄດ້. ເພິ່ນຮູ້ວ່າພວກເຂົາຕ້ອງຮຽນຮູ້ພຣະຄໍາພີຂໍ້ນີ້ຂໍ້ນັ້ນ, ບົດຮຽນນີ້ບົດຮຽນນັ້ນ, ຢູ່ນີ້ໜ້ອຍໜຶ່ງ ແລະຢູ່ຫັ້ນໜ້ອຍໜຶ່ງ ປະຕິດປະຕໍ່ກັນເພື່ອໃຫ້ກ້າວໜ້າໃນວຽກງານຂອງພຣະຄຣິສ. {AA 206.1}

// {AA 206.2}

ອັນນີ້ເປັນກົດສາກົນ ຄືເມື່ອຜູ້ໃດບໍ່ນຳໃຊ້ຂອງປະທານທີ່ພຣະເຈົ້າປະທານໃຫ້ ຂອງປະທານນັ້ນກໍຈະລຸ່ຍຫ້ຽນແລະໝົດໄປ. ສິ່ງນີ້ເປັນສັດຈະທໍາ. ຖ້າຜູ້ໃດມີຄວາມຈິງແລ້ວແຕ່ບໍ່ດໍາເນີນຕາມແລະບໍ່ແບ່ງປັນ ຄວາມຈິງນັ້ນກໍຈະສູນເສຍອໍານາດໃນການໃຫ້ຊີວິດແລະຄຸນສົມບັດການປິ່ນປົວຮັກສາ. ຍ້ອນແນວນັ້ນ ໂປໂລຈຶ່ງຢ້ານວ່າຈະບໍ່ສາມາດເຮັດໃຫ້ທຸກຄົນສົມບູນໃນພຣະຄຣິສໄດ້. ໂປໂລຢ້ານວ່າຕົນເອງຈະບໍ່ໄດ້ໄປສະຫວັນ ເມື່ອຄິດວ່າຕົນອາດຜິດພາດແລະຫຼໍ່ຫຼອມຄຣິສຕະຈັກໃຫ້ເປັນໄປຕາມແບບຢ່າງຂອງມະນຸດແທນແບບຢ່າງຂອງພຣະເຈົ້າ. ຄວາມຮູ້, ສິລະປະການເວົ້າ, ການອັດສະຈັນ, ນິມິດກ່ຽວກັບສະຫວັນຊັ້ນທີສາມທີ່ເພິ່ນໄດ້ເຫັນ ສິ່ງທັງໝົດເຫຼົ່ານີ້ຈະໄຮ້ປະໂຫຍດ ຖ້າຫາກວ່າຜູ້ທີ່ຮັບເຊື່ອຜ່ານການປະກາດຂອງຕົນບໍ່ໄດ້ຮັບພຣະຄຸນຂອງພຣະເຈົ້າ ຍ້ອນຄວາມບໍ່ເອົາໃຈໃສ່ເບິ່ງແຍງຂອງຕົນ. ສະນັ້ນ ເພິ່ນຈຶ່ງວິງວອນຜ່ານທາງຄໍາເວົ້າແລະຈົດໝາຍໃຫ້ຜູ້ທີ່ຮັບເຊື່ອປະພຶດຕົນໃຫ້ “ບໍ່ຖືກຕິຕຽນແລະບໍ່ມີຄວາມຜິດ ເປັນລູກຂອງພຣະເຈົ້າຜູ້ປາສະຈາກຄວາມຜິດ ໃນການດໍາເນີນຊີວິດຢູ່ໃນໂລກທີ່ເຕັມໄປດ້ວຍການສໍ້ໂກງແລະຊົ່ວຊ້າ…ຕ້ອງສ່ອງແຈ້ງຢູ່ໃນທ່າມກາງພວກເຂົາ ດັ່ງດວງດາວທີ່ສ່ອງແສງຢູ່ໃນທ້ອງຟ້າ ໂດຍນໍາພຣະທໍາທີ່ໃຫ້ຊີວິດໄປສູ່ພວກເຂົາ.” (ຟີລິບປອຍ 2:15, 16) {AA 206.2}

// {AA 207.2}

ຜູ້ຮັບໃຊ້ທີ່ແທ້ຈິງທຸກຄົນຈະເປັນຫ່ວງເປັນໃຍການເຕີບໃຫຍ່ດ້ານຈິດວິນຍານຂອງສະມາຊິກທີ່ພຣະເຈົ້າຊົງມອບໝາຍໃຫ້ຮັບຜິດຊອບ ແລະຈະປາຖະໜາໃຫ້ພວກເຂົາກາຍເປັນຜູ້ປະກາດຮ່ວມກັບພຣະເຈົ້າ. ຜູ້ຮັບໃຊ້ຮູ້ວ່າຄວາມຈະເລີນສ່ວນໜຶ່ງຂອງສະມາຊິກແມ່ນຂຶ້ນຢູ່ກັບຄວາມເອົາໃຈໃສ່ຂອງຕົນ. ລາວຈະພະຍາຍາມຢ່າງຈິງຈັງແລະຢ່າງບໍ່ຮູ້ອິດຮູ້ເມື່ອຍ ເພື່ອຊຸກຍູ້ໃຫ້ຜູ້ເຊື່ອພາຄົນມາຫາພຣະເຢຊູ ໂດຍຖືວ່າຜູ້ເຊື່ອແຕ່ລະຄົນທີ່ເພິ່ມເຂົ້າມາໃນຄຣິສຕະຈັກເປັນຜູ້ຈັດຕັ້ງປະຕິບັດແຜນການຊົງໄຖ່ຂອງພຣະເຈົ້າອີກແຮງກຳລັງໜຶ່ງ. {AA 207.2}

// {AA 207.2}

ຫຼັງຈາກໄດ້ຢ້ຽມຢາມຄຣິສຕະຈັກຕ່າງໆໃນປີຊີເດຍແລະເຂດໃກ້ຄຽງແລ້ວ ໂປໂລແລະຊີລາ ພ້ອມທັງຕີໂມທຽວ ກໍສືບຕໍ່ເດີນທາງໄປຍັງ “ເມືອງຟີເຄຍ ແລະເມືອງຄາລາເຕຍ” ໂດຍປະກາດຂ່າວປະເສີດແຫ່ງຄວາມພົ້ນ ດ້ວຍຣິດອໍານາດອັນຍິ່ງໃຫຍ່. ຊາວເມືອງຄາລາເຕຍກາບໄຫວ້ຮູບເຄົາລົບ ແຕ່ເມື່ອພວກອັກຄະສາວົກເທດສະໜາປະກາດຂ່າວປະເສີດ ຊາວເມືອງຄາລາເຕຍມີຄວາມຊື່ມຊົມຍິນດີໃນພຣະສັນຍາທີ່ຈະຊ່ວຍໃຫ້ພວກເຂົາຫຼຸດພົ້ນຈາກການເປັນທາດແຫ່ງຄວາມບາບ. ຝ່າຍໂປໂລກັບພັກພວກໄດ້ປະກາດເລື່ອງຄວາມຊອບທໍາຜ່ານທາງຄວາມເຊື່ອໃນການຊົງໄຖ່ຂອງພຣະຄຣິສ. ແລະສອນວ່າ ພຣະຄຣິສເຫັນວ່າມະນຸດຊ່ວຍຕົນເອງບໍ່ໄດ້ ຈຶ່ງສະເດັດລົງມາເພື່ອໄຖ່ທັງຍິງແລະຊາຍ ໂດຍພຣະອົງຊົງດໍາເນີນຊີວິດທີ່ເຊື່ອຟັງກົດບັນຍັດຂອງພຣະເຈົ້າແລະຮັບໂທດກໍາຍ້ອນຄວາມບໍ່ເຊື່ອຟັງຂອງມະນຸດ. ແລະຍ້ອນໄມ້ກາງແຂນ ຜູ້ທີ່ບໍ່ເຄີຍຮູ້ຈັກພຣະເຈົ້າອົງແທ້ຈິງຫຼາຍຄົນ ໄດ້ເລີ່ມເຂົ້າໃຈຄວາມຍິ່ງໃຫຍ່ແຫ່ງຄວາມຮັກຂອງພຣະບິດາ. {AA 207.2}

// {AA 208.1}

ສະນັ້ນ ຊາວຄາລາເຕຍຈຶ່ງຖືກສອນໃຫ້ຮູ້ຄວາມຈິງພື້ນຖານກ່ຽວກັບ “ພຣະເຈົ້າ ພຣະບິດາ” ແລະ “ອົງພຣະເຢຊູຄຣິສເຈົ້າ” ຜູ້ “ໄດ້ສະຫຼະພຣະອົງເອງແທນການບາບຂອງພວກເຮົາ ຕາມນໍ້າພຣະໄທຂອງພຣະເຈົ້າ ຄືພຣະບິດາເຈົ້າຂອງພວກເຮົາ.” ໂດຍ “ຂໍ້ຄວາມທີ່ໄດ້ຍິນນັ້ນ” ພວກເຂົາໄດ້ຮັບພຣະວິນຍານຂອງພຣະເຈົ້າແລະກາຍເປັນ “ບຸດຂອງພຣະເຈົ້າ ຮ່ວມໃນພຣະຄຣິສເຈົ້າເຢຊູໂດຍທາງຄວາມເຊື່ອ.” (ຄາລາເຕຍ 1:3, 4; 3:2, 26) {AA 208.1}

// {AA 208.2}

ໂປໂລດໍາເນີນຊີວິດຢູ່ກັບຊາວຄາລາເຕຍ ເຖິງຂັ້ນທີ່ເພິ່ນສາມາດເວົ້າໄດ້ວ່າ:​ “ພີ່ນ້ອງທັງຫຼາຍຂອງເຮົາເອີຍ ເຮົາຮ້ອງຂໍພວກເຈົ້າໃຫ້ເປັນເໝືອນດັ່ງເຮົາ.” (ຄາລາເຕຍ 4:12) ຮີມປາກຂອງໂປໂລຄືໄດ້ຖືກຖ່ານໄຟແດງຈາກແທ່ນບູຊາ ແລະເພິ່ນໄດ້ຮັບຄວາມສາມາດເພື່ອເອົາຊະນະຄວາມເຈັບທາງກາຍທຸກຢ່າງ ແລະປະກາດເລື່ອງຂອງພຣະເຢຊູຜູ້ເປັນຄວາມຫວັງດຽວຂອງຄົນບາບ. ຜູ້ທີ່ໄດ້ຟັງການປະກາດຂອງໂປໂລກໍຮູ້ວ່າເພິ່ນໄດ້ດຳເນີນຊີວິດກັບພຣະເຢຊູ. ໂປໂລໄດ້ຮັບຣິດອໍານາດຈາກສະຫວັນ ຈຶ່ງສາມາດອະທິບາຍຄວາມຈິງຝ່າຍຈິດວິນຍານແລະທໍາລາຍທີ່ໝັ້ນຂອງຊາຕານໄດ້. ຜູ້ຟັງຊາບຊຶ້ງເມື່ອໄດ້ຍິນເພິ່ນປະກາດເລື່ອງຄວາມຮັກຂອງພຣະເຈົ້າທີ່ສະແດງອອກຜ່ານການປະທານພຣະບຸດອົງດຽວຂອງພຣະອົງໃຫ້ເປັນຄ່າໄຖ່ຂອງມວນມະນຸດ ຈົນຫຼາຍຄົນໄດ້ຖາມຂຶ້ນວ່າ ຂ້າພະເຈົ້າຈະຕ້ອງເຮັດປະການໃດ ຈຶ່ງຈະໄດ້ຮັບຄວາມພົ້ນ? {AA 208.2}

// {AA 208.3}

ການປະກາດຂ່າວປະເສີດດ້ວຍວິທີດັ່ງກ່າວເປັນເອກະລັກພິເສດໃນພັນທະກິດການຮັບໃຊ້ຂອງໂປໂລ. ເພິ່ນປະກາດເລື່ອງກາງແຂນຢູ່ສະເໝີ. ຫຼາຍປີຖັດມາ ເພິ່ນໄດ້ກ່າວວ່າ: “ເຮົາບໍ່ໄດ້ປະກາດຕົວເອງ ແຕ່ປະກາດພຣະເຢຊູຄຣິສເຈົ້າວ່າ ເປັນອົງພຣະຜູ້ເປັນເຈົ້າ ແລະປະກາດພວກເຮົາເອງວ່າເປັນທາດຮັບໃຊ້ຂອງພວກເຈົ້າ ເພື່ອເຫັນແກ່ພຣະເຢຊູເຈົ້າ. ເພາະພຣະເຈົ້າອົງທີ່ໄດ້ກ່າວວ່າ, ‘ໃຫ້ແສງແຈ້ງສ່ອງອອກຈາກຄວາມມຶດ’ ເປັນພຣະເຈົ້າອົງທີ່ສ່ອງແສງສະຫວ່າງເຂົ້າມາໃນຈິດໃຈຂອງພວກເຮົາ ເພື່ອໃຫ້ພວກເຮົາຮູ້ຈັກເຖິງສະຫງ່າຣາສີຂອງພຣະເຈົ້າ ເຊິ່ງສ່ອງແສງສະຫວ່າງໃນໃບໜ້າຂອງພຣະເຢຊູຄຣິສເຈົ້າ.” (2 ໂກລິນໂທ 4:5, 6) {AA 208.3}

// {AA 209.1}

ຜູ້ຮັບໃຊ້ທີ່ອຸທິດຕົນໃນສະໄໝເລີ່ມຕົ້ນຂອງຄຣິສຕະສາສາໜາ ຄືຜູ້ທີ່ປະກາດຂ່າວປະເສີດແຫ່ງຄວາມພົ້ນໃຫ້ແກ່ໂລກທີ່ກໍາລັງຈິບຫາຍ ໂດຍບໍ່ໃຫ້ການຍົກຍໍຕົນເອງເປັນອຸປະສັກຕໍ່ການປະກາດພຣະເຢຊູແລະການສິ້ນພຣະຊົນຂອງພຣະອົງ. ພວກເຂົາບໍ່ໄດ້ໂລບອໍານາດຫຼືຄວາມໂດດເດ່ນໃດໆ. ແຕ່ໄດ້ເຊື່ອງຕົວຕົນຂອງຕົນໄວ້ໃນພຣະຜູ້ຊ່ວຍໃຫ້ພົ້ນ ແລະເຊີດຊູແຜນການແຫ່ງຄວາມພົ້ນ ແລະຊີວິດຂອງພຣະຄຣິສ ຜູ້ລິເລີ່ມແລະຜູ້ເຮັດໃຫ້ສໍາເລັດຕາມແຜນການຂອງພຣະອົງ. ພຣະຄຣິສ ຜູ້ບໍ່ປ່ຽນແປງໃນອະດີດ, ປະຈຸບັນ, ແລະອະນາຄົດສືບໆໄປ ແມ່ນເນື້ອໃນໃຈຄວາມຂອງການສັ່ງສອນຂອງພວກເຂົາ. {AA 209.1}

// {AA 209.2}

ຖ້າຫາກວ່າ ຜູ້ທີ່ສອນພຣະທຳຂອງພຣະເຈົ້າໃນທຸກມື້ນີ້ໄດ້ເຊີດຊູໄມ້ກາງແຂນຂອງພຣະຄຣິສໃຫ້ສູງຂຶ້ນໆ ວຽກງານຂອງເຂົາຈະປະສົບຜົນສຳເລັດຫຼາຍກວ່າທີ່ເປັນຢູ່. ຖ້າສາມາດນຳພາຄົນບາບໃຫ້ພິຈາລະນາການສິ້ນພຣະຊົນຂອງພຣະຄຣິສ ແລະເຫັນພຣະຜູ້ຊ່ວຍໃຫ້ພົ້ນຢ່າງເຕັມຕາ ເຂົາເຫຼົ່ານັ້ນຈະຊາບຊຶ້ງໃນຄວາມຮັກຂອງພຣະເຈົ້າແລະຄວາມໜ້າກຽດຊັງຂອງຄວາມບາບ. {AA 209.2}

// {AA 209.3}

ການສິ້ນພຣະຊົນຂອງພຣະຄຣິສພິສູດໃຫ້ມະນຸດເຫັນຄວາມຮັກອັນຍິ່ງໃຫຍ່ຂອງພຣະເຈົ້າ ແລະເປັນຄ່າປະກັນຄວາມພົ້ນຂອງພວກເຮົາ. ຖ້າແມ່ນວ່າເອົາຄວາມເຊື່ອເລື່ອງການສິ້ນພຣະຊົນເທິງໄມ້ກາງແຂນອອກຈາກຄຣິສຕຽນກໍບໍ່ຕ່າງຫຍັງກັບການເອົາດວງຕາວັນອອກຈາກທ້ອງຟ້າ. ໄມ້ກາງແຂນດຶງພວກເຮົາໃຫ້ເຂົ້າໃກ້ພຣະເຈົ້າ ເຮັດໃຫ້ປອງດອງກັບພຣະອົງ. ດັ່ງຄວາມຮັກທີ່ພໍ່ມີຕໍ່ລູກ ພຣະເຈົ້າຊົງແນມເບິ່ງຄວາມທຸກທໍລະມານທີ່ພຣະບຸດຂອງພຣະອົງໄດ້ຮັບເພື່ອຊ່ວຍມະນຸດໃຫ້ພົ້ນຈາກຄວາມຕາຍຊົ່ວນິຣັນ ຈຶ່ງຍອມຮັບເອົາພວກເຮົາຜ່ານທາງພຣະບຸດທີ່ຮັກຂອງພຣະອົງ. {AA 209.3}

// {AA 209.4}

ຖ້າປາສະຈາກໄມ້ກາງແຂນແລ້ວ ມະນຸດບໍ່ສາມາດມີຄວາມສາມັກຄີທຳກັບພຣະບິດາໄດ້. ໄມ້ກາງແຂນເປັນຄວາມຫວັງທັງໝົດຂອງພວກເຮົາ. ແສງສະຫວ່າງຂອງພຣະຜູ້ຊ່ວຍໃຫ້ພົ້ນສ່ອງອອກມາຈາກໄມ້ກາງແຂນນັ້ນ ແລະຄົນບາບຄົນໃດທີ່ເພິ່ງພາພຣະເຢຊູຜູ້ສິ້ນພຣະຊົນເທິງໄມ້ກາງແຂນ ກໍຈະມີຄວາມຍິນດີອັນເຕັມລົ້ນ ເພາະວ່າໄດ້ຮັບອະໄພຜິດບາບແລ້ວ. ເມື່ອຄົນນັ້ນຄູ້ເຂົ່າລົງຕໍ່ໜ້າພຣະເຢຊູຜູ້ສິ້ນພຣະຊົນເທິງໄມ້ກາງແຂນ ລາວກໍຈະໄດ້ຢູ່ໃນສະຖານທີ່ທີ່ສູງສົ່ງທີ່ສຸດທີ່ມະນຸດສາມາດຢູ່ໄດ້. {AA 209.4}

// {AA 210.1}

ຜ່ານໄມ້ກາງແຂນ ພວກເຮົາຮູ້ວ່າພຣະບິດາແຫ່ງຟ້າສະຫວັນຊົງຮັກພວກເຮົາດ້ວຍຄວາມຮັກອັນບໍ່ມີຂອບເຂດ. ພວກເຮົາຈຶ່ງບໍ່ແປກໃຈວ່າ ເປັນຫຍັງໂປໂລໄດ້ກ່າວດັ່ງນີ້ວ່າ: “ສໍາລັບເຮົາແລ້ວ ເຮົາຂໍອວດອ້າງແຕ່ເລື່ອງໄມ້ກາງແຂນຂອງອົງພຣະເຢຊູຄຣິສເຈົ້າເທົ່ານັ້ນ?” (ຄາລາເຕຍ 6:14) ກໍເປັນສິດທິພິເສດຂອງພວກເຮົາເຊັ່ນກັນທີ່ຈະໃຫ້ກຽດແກ່ເລື່ອງໄມ້ການແຂນ ເປັນສິດທີພິເສດທີ່ຈະຖວາຍໝົດຕົວໃຫ້ກັບພຣະຄຣິສຜູ້ໄຖ່ບາບກໍາຂອງພວກເຮົາທັງຫຼາຍ. ແລ້ວ ພວກເຮົາກໍຈະສາມາດອອກໄປເປັນແສງສະຫວ່າງໃຫ້ແກ່ບັນດາຜູ້ທີ່ຍັງຢູ່ໃນຄວາມມືດ ດ້ວຍແສງສະຫວ່າງທີ່ສ່ອງມາຈາກເລື່ອງໄມ້ກາງແຂນນັ້ນ. {AA 210.1}
