= 23

== ເມືອງເບເຣຍ ແລະ ນະຄອນອາແຖນ

==== ອີງຕາມ ກິດຈະການ 17:11–34.

// {AA 231.1}

ໂປໂລເຫັນວ່າຊາວຢິວໃນເມືອງເບເຣຍເອົາໃຈໃສ່ສຳລວດກວດສອບຄວາມຈິງທີ່ເພິ່ນສິດສອນ. ລູກກາໄດ້ຂຽນບັນທຶກໄວ້ວ່າ: “ຄົນຢິວໃນເມືອງນີ້ມີຈິດໃຈສູງສົ່ງຫຼາຍກວ່າຄົນຢິວໃນເມືອງເທສະໂລນິກ, ພວກເຂົາມີໃຈເຫຼື້ອມໃສຫຼາຍ ແລະຢາກຈະຟັງຖ້ອຍຄໍາທີ່ໂປໂລກ່າວ ແລະພວກເຂົາສຶກສາພຣະຄໍາພີທຸກໆວັນ ເພື່ອຢາກຮູ້ວ່າຖ້ອຍຄໍາທີ່ໂປໂລກ່າວນັ້ນເປັນຄວາມຈິງແທ້ຫຼືບໍ່. ມີຫຼາຍຄົນໃນພວກເຂົາໄດ້ເຊື່ອ ພ້ອມທັງພວກແມ່ຍິງຊາວກຣີກ ທີ່ມີກຽດສູງໃນສັງຄົມ ແລະພວກຜູ້ຊາຍຊາວກຣີກດ້ວຍ.” {AA 231.1}

// {AA 231.2}

ຈິດໃຈຂອງຊາວເມືອງເບເຣຍບໍ່ມີຄວາມກຽດຊັງ. ພວກເຂົາຍິນດີພິສຸດຄໍາສອນຂອງອັກຄະສາວົກທັງສອງ ຈຶງພາກັນສຶກສາພຣະຄໍາພີ ບໍ່ແມ່ນຍ້ອນຢາກຮູ້ ແຕ່ຍ້ອນຢາກເຂົ້າໃຈກ່ຽວກັບພຣະເມຊີອາທີ່ຊົງສັນຍາໄວ້. ພວກເຂົາຄົ້ນຄວ້າພຣະຄໍາພີທຸກມື້ ທັງໄດ້ປຽບທຽບພຣະຄໍາແຕ່ລະຕອນ. ມີທູດສະຫວັນສະຖິດຢູ່ນໍາແລະເປີດຈິດໃຈຂອງພວກເຂົາໃຫ້ເຂົ້າໃຈຄວາມຈິງ. {AA 231.2}

// {AA 232.1}

ຢູ່ແຫ່ງຫົນໃດກໍຕາມ ເມື່ອຂ່າວປະເສີດຖືກປະກາດ ຜູ້ທີ່ມີໃຈຢາກດຳເນີນຊີວິດຢ່າງຖືກຕ້ອງ ຈະໝັ່ນສຶກສາຄົ້ນຄວ້າພຣະຄໍາພີ. ຖ້າຫາກວ່າໃນຍຸກສຸດທ້າຍນີ້ ຜູ້ທີ່ໄດ້ຍິນສັດຈະທຳທີ່ພິສຸດຈິດໃຈຂອງຄົນທັງຫຼາຍໄດ້ພຽງສຶກສາຄົ້ນຄວ້າ ແລະປຽບທຽບຄຳສອນທີ່ໄດ້ຍິນກັບພຣະຄໍາຂອງພຣະເຈົ້າຄືກັບຊາວເມືອງເບເຣຍ ໃນທຸກມື້ນີ້ກໍຄົງມີຄົນຈໍານວນຫຼວງຫຼາຍຊື່ສັດຕໍ່ຂໍ້ບັນຍັດຂອງພຣະເຈົ້າ ຊຶ່ງຄວາມຈິງແລ້ວມີພຽງໜ້ອຍຄົນເທົ່ານັ້ນທີ່ສັດຊື່. ແຕ່ເມື່ອມີການສອນຄວາມຈິງຊຶ່ງຄົນໃນສັງຄົມບໍ່ນິຍົມ ຫຼາຍຄົນບໍ່ຄົ້ນຄວ້າ ບໍ່ສຶກສາຊໍ້າ. ເຖິງວ່າບໍ່ສາມາດໂຕ້ແຍ້ງຄວາມຈິງອັນຈະແຈ້ງໃນພຣະຄໍາພີໄດ້ ພວກເຂົາກໍເມີນເສີຍ ບໍ່ຍອມຄົ້ນຄວ້າຫຼັກຖານຕ່າງໆ. ບາງຄົນຄິດວ່າ ຈະຍອມຮັບຫຼືບໍ່ຍອມຮັບເອົາແສງສະຫວ່າງນັ້ນກໍບໍ່ສໍາຄັນ ຈະຈິງຫຼືເທັດກໍຕາມ ຈຶ່ງເຊື່ອຄໍາເວົ້ານົວຫົວມ່ວນທີ່ສັດຕູໃຊ້ຫຼອກລວງໃຫ້ຄົນຫຼົງທາງ. ດ້ວຍເຫດນັ້ນ ພວກເຂົາຈຶ່ງຖືກຄວາມເທັດບັງຕາ ແລະເຫີນຫ່າງອອກຈາກແຜ່ນດິນສະຫວັນ. {AA 232.1}

// {AA 232.2}

ທຸກຄົນຈະຖືກຕັດສິນອີງຕາມແສງສະຫວ່າງທີ່ໄດ້ມອບໃຫ້. ພຣະຜູ້ເປັນເຈົ້າຊົງໃຫ້ຜູ້ຮັບໃຊ້ຂອງພຣະອົງປະກາດຖ້ອຍຄໍາແຫ່ງຄວາມພົ້ນ ແລະພຣະອົງຈະຕັດສິນຜູ້ທີ່ໄດ້ຍິນອີງໃສ່ລັກສະນະການຕອບສະໜອງຕໍ່ຖ້ອຍຄໍາເຫຼົ່ານັ້ນ. ຜູ້ທີ່ສະແຫວງຫາຄວາມຈິງແທ້ ຈະຄົ້ນຄວ້າສິ່ງທີ່ໄດ້ຍິນຢ່າງລະອຽດ ອີງຕາມພຣະຄໍາຂອງພຣະເຈົ້າ. {AA 232.2}

// {AA 232.3}

ພວກຢິວທີ່ບໍ່ເຊື່ອໃນເມືອງເທສະໂລນິກອິດສາແລະກຽດຊັງໂປໂລກັບຊີລາຫຼາຍ ຈຶ່ງຂັບໄລ່ທ່ານທັງສອງອອກຈາກເມືອງຂອງພວກເຂົາ. ເຖິງຢ່າງນັ້ນພວກເຂົາຍັງບໍ່ພໍໃຈ ຈຶ່ງໄດ້ນໍາມາເມືອງເບເຣຍແລະປຸກລະດົມປະຊາຊົນໃຫ້ວຸ້ນວາຍຂຶ້ນ. ຝ່າຍພີ່ນ້ອງທີ່ເຊື່ອຢ້ານວ່າ ໂປໂລຈະໄດ້ຮັບອັນຕະລາຍ ຈຶ່ງສົ່ງເພິ່ນໄປນະຄອນອາແຖນ ພ້ອມດ້ວຍຜູ້ເຊື່ອໃໝ່ຊາວເມືອງເບເຣຍຈໍານວນໜຶ່ງທີ່ຮ່ວມເດີນທາງໄປນໍາ. {AA 232.3}

// {AA 233.1}

ຢ່າງນັ້ນແຫຼະ ການຖືກກົດຂີ່ຂົ່ມເຫັງຈຶ່ງໄລ່ຕາມອາຈານຜູ້ສອນຄວາມຈິງຈາກເມືອງນີ້ ຕໍ່ໄປເມືອງອື່ນ. ສັດຕູຂອງພຣະຄຣິສບໍ່ສາມາດຂັດຂວາງຄວາມກ້າວໜ້າຂອງຂ່າວປະເສີດໄດ້ ແຕ່ວ່າເຮັດໃຫ້ການປະກາດຂອງພວກສາວົກເຕັມໄປດ້ວຍຄວາມຍາກລຳບາກໄດ້. ເຖິງວ່າຈະຖືກຕໍ່ຕ້ານແລະຖືກຂົ່ມເຫັງກໍຕາມ ໂປໂລກໍຍັງເດີນໜ້າຢ່າງຂ້ຽວຂາດ ເພື່ອປະຕິບັດຕາມພຣະປະສົງຂອງພຣະເຈົ້າທີ່ຊົງເປີດເຜີຍໃຫ້ຮູ້ໃນນິມິດຢູ່ກຸງເຢຣູຊາເລັມ ເຊິ່ງອົງພຣະຜູ້ເປັນເຈົ້າຊົງກ່າວວ່າ “ຈົ່ງໄປ ເພາະເຮົາຈະໃຊ້ເຈົ້າໄປໄກ ຫາຄົນຕ່າງຊາດ.” ກິດຈະການ 22:21. {AA 233.1}

// {AA 233.2}

ການອອກຈາກເມືອງເບເຣຍຢ່າງໄວວານັ້ນໄດ້ເຮັດໃຫ້ໂປໂລໝົດໂອກາດກັບໄປຢ້ຽມຢາມຜູ້ເຊື່ອໃນເມືອງເທຊະໂລນິກ. {AA 233.2}

// {AA 233.3}

ພໍຮອດນະຄອນອາແຖນ ໂປໂລກໍສັ່ງໃຫ້ຄົນທີ່ມາສົ່ງກັບເມືອເມືອງເບເຣຍ ແລະສັ່ງຄວາມໃຫ້ບອກຊີລາກັບຕີໂມທຽວນໍາໄປຫາເພິ່ນດ່ວນ. ຕີໂມທຽວເດີນທາງຮອດເມືອງເບເຣຍກ່ອນໂປໂລອອກໄປ ແລະຍັງຢູ່ເພື່ອສືບຕໍ່ປະກາດຮ່ວມກັບຊີລາ ແລະສືບຕໍ່ສິດສອນພີ່ນ້ອງທີ່ເຊື່ອໃໝ່. {AA 233.3}

// {AA 233.4}

ເມືອງອາແຖນເປັນມະຫານະຄອນຂອງຄົນຕ່າງຊາດທີ່ບໍ່ເຊື່ອພຣະເຈົ້າ. ຊາວນະຄອນນີ້ບໍ່ຂາດຄວາມຮູ້ ບໍ່ງົມງວາຍຄືຊາວເມືອງລີສະຕຣາ. ພວກເຂົາເປັນຄົນຂຶ້ນຊື່ລືນາມດ້ານຄວາມຮູ້ຄວາມສະຫຼາດ ແລະຄວາມສີວິໄລ. ເມືອງນີ້ເຕັມໄປດ້ວຍຮູບປັ້ນຂອງເທບພະເຈົ້າແລະວິລະຊົນຕ່າງໆເຊິ່ງສ້າງຂຶ້ນມາເພື່ອກາບໄຫວ້ບູຊາ. ໂຄງສ້າງເຄຫະສະຖານແລະລວດລາຍສິລະປະຕ່າງໆສະທ້ອນໃຫ້ເຫັນຄວາມຮຸ່ງເຮືອງຂອງຊາດ ແລະການກາບໄຫວ້ບູຊາເທບພະເຈົ້ານອກຮີດ. ຜູ້ຄົນໃນເມືອງນີ້ຫຼົງໄຫຼໃນຄວາມສວຍງາມຂອງສິລະປະ. ຫຼຽວໄປທາງໃດກໍເຫັນຫໍເຫັນວິຫານໃຫຍ່ໂຕມະໂຫຼານອ້ອມຮອບ. ຮູບປັ້ນ, ຫິ້ງຫໍ, ແລະສີລາຈາລຶກຕ່າງໆຖືກສ້າງຂຶ້ນເປັນອານຸສອນໄຊຊະນະໃນສົງຄາມ ແລະຄຸນງາມຄວາມດີຂອງບຸກຄົນສໍາຄັນ ເຮັດໃຫ້ນະຄອນອາແຖນເປັນດັ່ງພິພິດຕະພັນແຫ່ງສິລະປະ. {AA 233.4}

// {AA 234.1}

ໂປໂລສັງເກດເບິ່ງຄວາມງົດງາມແລະຄວາມໃຫຍ່ໂຕມະໂຫຼານນັ້ນ ແລະເຫັນວ່າໝົດນະຄອນນີ້ກາບໄຫວ້ບູຊາຮູບເຄົາລົບ. ເພິ່ນຮ້ອນຮົນໃຈຍ້ອນເຫັນວ່ານະຄອນນີ້ບໍ່ໄດ້ໃຫ້ກຽດພຣະເຈົ້າ ແລະຮູ້ສຶກສົງສານຊາວເມືອງ ເພາະເຖິງວ່າຊາວນະຄອນນີ້ຈະມີຄວາມຮູ້ສູງ ແຕ່ພວກເຂົາບໍ່ຮູ້ພຣະເຈົ້າທີ່ແທ້ຈິງ. {AA 234.1}

// {AA 234.2}

ໂປໂລບໍ່ໄດ້ຫຼົງໄຫຼໃນຄວາມຮຸ່ງເຮືອງຂອງເມືອງອັນເປັນສູນກາງຂອງຄວາມຮູ້ນີ້. ຈິດໃຈຂອງເພິ່ນຈັບຈ້ອງຢູ່ເທິງສະຫວັນ; ໃນສາຍຕາຂອງເພິ່ນແລ້ວ ຄວາມສະຫງ່າຜ່າເຜີຍແລະຄວາມງົດງາມອ້ອມຂ້າງອ້ອມແອວນັ້ນບໍ່ມີຄຸນຄ່າໃດໆ ເມື່ອທຽບໃສ່ຄວາມຊື່ນຊົມຍິນດີແລະຣັດສະໝີຂອງຊັບສົມບັດອັນບໍ່ມີວັນເນົ່າເປື່ອຍໃນສະຫວັນ. ຄວາມຮຸ່ງເຮືອງຂອງອາແຖນເຮັດໃຫ້ປະຊາຊົນຫຼົງໄຫຼໃນສິລະປະແລະວິທະຍາສາດ ເພິ່ນຈຶ່ງເຫັນວ່າວຽກງານການປະກາດສໍາຄັນຫຼາຍໃນນະຄອນນີ້. {AA 234.2}

// {AA 234.3}

ໃນເມືອງທີ່ບໍ່ນະມັດສະການພຣະເຈົ້ານີ້ ໂປໂລຮູ້ສຶກໂດດດ່ຽວແລະຢາກໄດ້ຄວາມເຫັນອົກເຫັນໃຈຈາກສາວົກຄົນອື່ນໆ. ໃນດ້ານໝູ່ເພື່ອນມີິດສະຫາຍ ເພິ່ນຢູ່ຄົນດຽວ. ໃນຈົດໝາຍເຖິງຄຣິສຕະຈັກແຫ່ງເມືອງເທສະໂລນິກ ເພິ່ນໄດ້ລະບາຍຄວາມຮູ້ສຶກອອກມາວ່າ “ເຂົາປະເຮົາຜູ້ດຽວຢູ່ນະຄອນອາແຖນ.” (1 ເທສະໂລນິກ 3:1.) ມີອຸປະສັກຫຍຸ້ງຍາກຫຼາຍປະການ ເຮັດໃຫ້ເບິ່ງຄືວ່າໝົດຫວັງທີ່ຈະປະກາດຂ່າວປະເສີດໃຫ້ເຂົ້າເຖິງໃຈຊາວເມືອງນີ້. {AA 234.3}

// {AA 234.4}

ໃນຂະນະທີ່ກໍາລັງລໍຖ້າຊີລາກັບຕີໂມທຽວຢູ່ ໂປໂລບໍ່ໄດ້ນັ່ງຢູ່ລ້າໆ. “ເພິ່ນໂຕ້ຕອບພວກຢິວ…ໃນທໍາມະສາລາທີ່ນະມັດສະການພຣະເຈົ້າ ແລະທຸກຄົນທີ່ເພິ່ນພົບທຸກວັນຕາມທີ່ສາທາລະນະ.” ແຕ່ເປົ້າໝາຍຕົ້ນຕໍຂອງເພິ່ນສໍາລັບເມືອງອາແຖນແມ່ນເພື່ອປະກາດຂ່າວປະເສີດແຫ່ງຄວາມພົ້ນໃຫ້ແກ່ຜູ້ທີ່ບໍ່ຮູ້ຈັກພຣະເຈົ້າແລະແຜນການຂອງພຣະອົງຕໍ່ມະນຸດ. ເພິ່ນກຳລັງຈະປະເຊີນໜ້າກັບລັດທິການກາບໄຫວ້ຮູບເຄົາລົບທີ່ມີເລ່ລ່ຽມແລະພະລັງໃນການລໍ່ໃຈຫຼາຍ. {AA 234.4}

// {AA 235.1}

ໃນບໍ່ດົນ ຄົນໃຫຍ່ຄົນໂຕໃນເມືອງນັ້ນກໍຮູ້ວ່າ ມີອາຈານພິເສດຄົນໜຶ່ງກໍາລັງເຜີຍແຜ່ຄໍາສອນອັນໃໝ່ແລະແປກປະຫຼາດໃນເມືອງຂອງພວກຕົນ. ຜູ້ໃຫຍ່ເຫຼົ່ານີ້ບາງຄົນໄດ້ຊອກຫາແລະໂອ້ລົມສົນທະນານໍາເພິ່ນ. ບໍ່ພໍຄາວ ປະຊາຊົນກໍຫຸ້ມອ້ອມໂປໂລ. ບາງຄົນກຽມຫົວຂວັນເພິ່ນວ່າເປັນຄົນຕໍ່າຕ້ອຍທັງໃນດ້ານສັງຄົມແລະດ້ານຄວາມຮູ້ ແລະ ລົມກັນວ່າ: “ຄົນເກັບເລັມຄວາມຮູ້ຜູ້ນີ້ຢາກເວົ້າອັນໃດ?” ຄົນອື່ນເວົ້າວ່າ: “ເບິ່ງເໝືອນເປັນຜູ້ປະກາດພຣະທໍາພຣະຕ່າງດ້າວ” ຍ້ອນ “ໂປໂລປະກາດເຖິງພຣະເຢຊູເຈົ້າ ແລະການເປັນຄືນມາຈາກຕາຍ.” {AA 235.1}

// {AA 235.2}

ຄົນທີ່ໂຕ້ຕອບກັບໂປໂລໃນທີ່ສາທາລະນະນັ້ນມີ ນັກປັດສະຍາ “ໃນພວກເອປີກູຣຽວ ແລະໃນພວກຊາໂຕອິກ;” ແຕ່ບໍ່ດົນ ພວກເຂົາແລະຄົນອື່ນໆກໍເຫັນວ່າ ໂປໂລມີຄວາມຮູ້ຫຼາຍກວ່າພວກຕົນ. ສະຕິປັນຍາຂອງເພິ່ນເຮັດໃຫ້ປັນຍາຊົນນັບຖື; ຄວາມຈິງຈັງ, ການໃຊ້ເຫດໃຊ້ຜົນຂອງເພິ່ນ,​ ແລະສິລະປະການເວົ້າຂອງເພິ່ນເຮັດໃຫ້ຜູ້ຟັງສົນໃຈ. ພວກເຂົາຮູ້ວ່າເພິ່ນບໍ່ແມ່ນມືໃໝ່ ເພາະເພິ່ນສາມາດໂຕ້ຕອບກັບຄົນທຸກຊັ້ນໄດ້ຢ່າງໜັກແໜ້ນ ເພື່ອສະໜັບສະໜຸນຄໍາສອນຂອງຕົນ. ເພິ່ນບໍ່ໄດ້ສະທົກສະທ້ານຫຍັງເລີຍ ໂດຍໃຊ້ເຫດຜົນໂຕ້ຕອບເຫດຜົນ, ໃຊ້ຫຼັກການໂຕ້ຕອບຫຼັກການ, ໃຊ້ສໍານວນໂວຫານໂຕ້ຕອບສໍານວນ. {AA 235.2}

// {AA 236.1}

 ຜູ້ທີ່ຕໍ່ສູ້ໂປໂລໄດ້ເລົ່າວ່າ ນັກປັດສະຍາຊາວກຣີກຄົນໜຶ່ງ ຊື່ໂຊກຣາຕີສ (Socrates) ຕາຍຍ້ອນປະກາດເລື່ອງພຣະຕ່າງດ້າວ ແລະເຕືອນບໍ່ໃຫ້ເພິ່ນສ່ຽງຊີວິດຂອງຕົນເອງຄືກັນ. ແຕ່ວ່າຖ້ອຍຄໍາຂອງເພິ່ນໄດ້ເຮັດໃຫ້ຄົນຕົກສະເງິ້ ແລະໃຫ້ຄວາມນັບຖື ຄວາມຊື່ນຊົມ ຍ້ອນປັນຍາອັນແຂງກ້າຂອງເພິ່ນ. ຄວາມຮູ້ດ້ານວິທະຍາສາດແລະຄໍາຫຍໍ້ຫຍັນຂອງພວກນັກປັດສະຍາບໍ່ໄດ້ເຮັດໃຫ້ໂປໂລມິດງຽບ. ເມື່ອພວກເຂົາເຫັນວ່າເພິ່ນມຸ່ງໝັ້ນແລະຍອມສ່ຽງອັນຕະລາຍທຸກຢ່າງເພື່ອເລົ່າເຖິງເລື່ອງຂອງເພິ່ນໃຫ້ໄດ້ ພວກເຂົາຈຶ່ງຍອມຟັງ. {AA 236.1}

// {AA 236.2}

ແລ້ວພວກເຂົາກໍພາເພິ່ນໄປຫາສະພາອາເລໂອປາໂຂ. ສະພານີ້ເປັນສະຖານທີ່ໜຶ່ງທີ່ສັກສິດທີ່ສຸດໃນນະຄອນອາແຖນ ແລະເຫດການຄວາມເປັນມາຂອງສະຖານທີ່ນີ້ໄດ້ເຮັດໃຫ້ຫຼາຍຄົນມີຄວາມຢໍາເກງແບບງົມງວາຍ ແລະຢ້ານກົວ. ສະຖານທີ່ນີ້ເປັນບ່ອນພິຈາລະນາຕັດສິນຊີ້ຂາດບັນຫາຕ່າງໆກ່ຽວກັບສາສະໜາ ຄືເປັນບ່ອນແກ້ໄຂຂໍ້ຂັດແຍ້ງທາງສິນທໍາແລະເລື່ອງພົນລະເຮືອນຕ່າງໆ. {AA 236.2}

// {AA 236.3}

ສະພານີ້ຕັ້ງຢູ່ໄກຈາກສຽງວົນແຊວຂອງຕະຫຼາດ ແລະສຽງສົນລະວົນຂອງຜູ້ຄົນ ໂປໂລຈຶ່ງມີໂອກາດເວົ້າໂດຍບໍ່ມີສຽງລົບກວນ. ນັກກາວີ, ນັກຈິດຕະກອນ, ແລະນັກປັດສະຍາທັງຫຼາຍໄດ້ເຕົ້າໂຮມອ້ອມຮອບໂປໂລ ແລະເວົ້າຕໍ່ເພິ່ນວ່າ: “ບອກໃຫ້ພວກເຮົາຮູ້ຄໍາສັ່ງສອນໃໝ່ ເຊິ່ງເຈົ້າເວົ້ານັ້ນໄດ້ບໍ? ບາງເລື່ອງທີ່ພວກເຮົາໄດ້ຍິນເຈົ້າເວົ້າ ຟັງຄືແປກໆ ແລະ ພວກເຮົາຢາກຮູ້ວ່າເລື່ອງນັ້ນໝາຍຄວາມວ່າຢ່າງໃດ?” {AA 236.3}

// {AA 237.1}

ໃນຊ່ວງເວລາອັນເຄັ່ງຂຶມນັ້ນ ໂປໂລສຸຂຸມແລະມີຄວາມທຸ່ນທຽງ. ເພິ່ນຮູ້ສຶກໜັກໃຈຍ້ອນເລື່ອງສຳຄັນທີ່ຕ້ອງປະກາດ. ຄໍາເວົ້າຂອງເພິ່ນພິສຸດໃຫ້ສະພານັ້ນເຫັນວ່າເພິ່ນບໍ່ແມ່ນຄົນຄົນເວົ້າໂລເລ. ເພິ່ນກ່າວວ່າ: “ຂ້າພະເຈົ້າເຫັນວ່າ ທ່ານທັງຫຼາຍເປັນຜູ້ປະຕິບັດພຣະຕ່າງໆຢ່າງເຄັ່ງຄັດ. ເພາະວ່າເມື່ອຂ້າພະເຈົ້າກໍາລັງເດີນທາງຜ່ານເມືອງຂອງພວກທ່ານມາ ແລະເບິ່ງຕາມສະຖານທີ່ຕ່າງໆທີ່ພວກທ່ານນະມັດສະການ ຂ້າພະເຈົ້າເຫັນແທ່ນບູຊາແທ່ນໜຶ່ງ ເຊິ່ງມີຄໍາຈາລຶກວ່າ, ‘ແດ່ພຣະເຈົ້າທີ່ເຮົາບໍ່ຮູ້ຈັກ.’ ພຣະເຈົ້າທີ່ທ່ານທັງຫຼາຍນະມັດສະການ ແຕ່ບໍ່ຮູ້ຈັກ ແມ່ນພຣະເຈົ້າອົງນັ້ນແຫຼະທີ່ຂ້າພະເຈົ້າມາປະກາດແກ່ພວກທ່ານ.” ພວກເຂົາມີຄວາມສະຫຼາດແລະມີຄວາມຮູ້ເຕັມຫົວ ແຕ່ວ່າບໍ່ຮູ້ຈັກພຣະເຈົ້າຜູ້ສ້າງຈັກກະວານ. ເຖິງປານນັ້ນ ກໍຍັງມີບາງຄົນຢາກຮູ້ແສງສະຫວ່າງ. ພວກເຂົາເດ່ມືຂຶ້ນຫາພຣະເຈົ້າຜູ້ໄຮ້ເຂດຈໍາກັດ. {AA 237.1}

// {AA 237.2}

ໂປໂລວາແຂນອອກ ປິ່ນໜ້າໃສ່ວິຫານທີ່ເຕັມໄປດ້ວຍຮູບປັ້ນ ແລະລະບາຍຄວາມຂຸ້ນເຄືອງໃນໃຈອອກມາ ເປີດເຜີຍໃຫ້ໄທເມືອງອາແຖນຮູ້ຄວາມຫຼອກລວງຂອງສິ່ງທີ່ພວກຕົນນັບຖື. ເຫດຜົນຂອງເພິ່ນໄດ້ເຮັດໃຫ້ບັນດາຄົນສະຫຼາດທີ່ສຸດປະຫຼາດໃຈ. ໂປໂລໄດ້ສະແດງໃຫ້ເຫັນວ່າເພິ່ນຮູ້ຈັກສິລະປະ, ວັນນະຄະດີ, ແລະສາສະໜາຂອງພວກເຂົາ. ເພິ່ນຊີ້ມື້ໄປໃສ່ຮູບປັ້ນທັງຫຼາຍ ແລະ ກ່າວວ່າ ພຣະເຈົ້າບໍ່ເປັນດັ່ງນັ້ນ ປຽບທຽບໃສ່ເຄື່ອງປະດິດຂອງມະນຸດບໍ່ໄດ້. ຮູບປັ້ນເຫຼົ່ານັ້ນບໍ່ສາມາດສະແດງເຖິງສະຫງ່າຣາສີຂອງພຣະເຈົ້າໄດ້ຈັກດີ້. ເພິ່ນເຕືອນສະຕິພວກເຂົາວ່າ ຮູບປັ້ນເຫຼົ່ານັ້ນບໍ່ມີຊີວິດ ແລະຢູ່ພາຍໄຕ້ການຄວບຄຸມຂອງມະນຸດ, ເຄື່ອນເໜັງເອງບໍ່ໄດ້ ຕ້ອງໃຫ້ຄົນຫາມໄປຈຶ່ງຍ້າຍໄດ້. ສະນັ້ນຜູ້ທີ່ກາບໄຫວ້ຮູບປັ້ນເຫຼົ່ານັ້ນຈຶ່ງມີອໍານາດເໜືອສິ່ງທີ່ຕົນນັບຖື. {AA 237.2}

// {AA 237.3}

ໂປໂລດຶງຄວາມສົນໃຈຂອງພວກເຂົາອອກຈາກຄວາມເຊື່ອຖືທຽມເທັດໄປຫາພຣະເຈົ້າອົງແທ້ຈິງ ທີ່ພວກເຂົາເອີ້ນວ່າ “ພຣະເຈົ້າທີ່ເຮົາບໍ່ຮູ້ຈັກ.” ພຣະເຈົ້າອົງທີ່ໂປໂລປະກາດໃຫ້ໄທເມືອງອາແຖນນີ້ບໍ່ຢູ່ພາຍໃຕ້ອໍານາດຂອງມະນຸດ ແລະບໍ່ຕ້ອງການສິ່ງໃດຈາກມະນຸດເພື່ອເສີມສ້າງອໍານາດຫຼືເພີ່ມບາລະມີ. {AA 237.3}

// {AA 238.1}

 ໄທເມືອງຟັງໂປໂລດ້ວຍຄວາມປະທັບໃຈທີ່ເພິ່ນໄດ້ເວົ້າເຖິງລັກສະນະຂອງພຣະເຈົ້າທີ່ແທ້ຈິງດ້ວຍເຫດດ້ວຍຜົນຢ່າງຈິງຈັງ ຄືກ່ຽວກັບຣິດອໍານາດແຫ່ງການຊົງສ້າງແລະການຈັດກຽມຂອງພຣະອົງ. ເພິ່ນເວົ້າດ້ວຍນໍ້າສຽງອັນຈິງຈັງແລະຮ້ອນຮົນວ່າ: “ພຣະເຈົ້າອົງທີ່ໄດ້ສ້າງໂລກກັບສິ່ງທັງປວງທີ່ຢູ່ໃນໂລກ ແມ່ນອົງພຣະຜູ້ເປັນເຈົ້າຂອງສະຫວັນແລະແຜ່ນດິນໂລກ, ພຣະເຈົ້າອົງນີ້ບໍ່ໄດ້ຢູ່ໃນວິຫານທີ່ສ້າງຂຶ້ນມາດ້ວຍມືຂອງມະນຸດ. ພຣະອົງບໍ່ຈໍາເປັນໃຫ້ມະນຸດຈັດຫາສິ່ງໃດສິ່ງໜຶ່ງໃຫ້ແກ່ພຣະອົງ ເພາະວ່າແມ່ນພຣະອົງເອງທີ່ເປັນຜູ້ປະທານຊີວິດ, ລົມຫາຍໃຈ ແລະສັບພະທຸກສິ່ງແກ່ມະນຸດທຸກຊາດທຸກພາສາ.” ສະຫວັນບໍ່ກວ້າງໃຫຍ່ພໍໃຫ້ພຣະເຈົ້າຢູ່ໄດ້ ແລ້ວວິຫານສ້າງດ້ວຍມືມະນຸດຈະສໍ່າໃດ! {AA 238.1}

// {AA 238.2}

ໃນສະໄໝນັ້ນ ຄົນຖືກແບ່ງອອກເປັນຊົນຊັ້ນ ແລະເລື່ອງສິດທິມະນຸດບໍ່ສູ່ມີ. ໂປໂລໄດ້ປະກາດຄວາມຈິງອັນສຳຄັນວ່າມະນຸດມີຄວາມກ່ຽວພັນກັນດັ່ງນີ້: “ພຣະອົງໄດ້ສ້າງມະນຸດທຸກຊາດໃຫ້ເກີດມາຈາກມະນຸດຄົນດຽວ ແລະໃຫ້ພວກເຂົາຢູ່ທົ່ວພິພົບໂລກ.” ໃນສາຍຕາຂອງພຣະເຈົ້າ ທຸກຄົນເທົ່າທຽມກັນ ແລະຕ້ອງມີຄວາມຈົງຮັກພັກດີສູງສຸດຕໍ່ພຣະເຈົ້າ. ເພິ່ນໄດ້ອະທິບາຍໃຫ້ເຂົ້າໃຈວ່າ ພຣະປະສົງແຫ່ງພຣະຄຸນແລະພຣະເມດຕາຂອງພຣະອົງບໍ່ເຄີຍສິ້ນສຸດ. “ພຣະອົງໄດ້ຊົງກໍານົດເວລາແລະກໍານົດເຂດທີ່ພວກເຂົາຢູ່ນັ້ນ. ເພື່ອພວກເຂົາຈະໄດ້ສະແຫວງຫາພຣະອົງ ຫວັງວ່າພວກເຂົາຈະຊອກຫາຈົນພົບພຣະອົງ, ແຕ່ທີ່ຈິງພຣະອົງບໍ່ຊົງຢູ່ໄກຈາກເຮົາທຸກຄົນ.” {AA 238.2}

// {AA 238.3}

ໂປໂລໄດ້ໃຊ້ຄົນເປັນຕົວຢ່າງ ແລະຢືມຄໍາເວົ້າຂອງນັກກາບກອນຂອງເມືອງນັ້ນມາພັນລະນາໃຫ້ເຫັນວ່າພຣະເຈົ້າເປັນພຣະບິດາ ແລະພວກເຂົາທຸກຄົນເປັນລູກຂອງພຣະອົງ. ເພິ່ນເວົ່າວ່າ: “ໃນພຣະອົງນັ້ນ ພວກເຮົາມີຊີວິດ ເຄື່ອນໄຫວໄປມາ ແລະເປັນຢູ່. ດັ່ງນັກແຕ່ງກາບກອນໃນພວກທ່ານບາງຄົນໄດ້ກ່າວວ່າ, ‘ພວກເຮົາເປັນເຊື້ອສາຍຂອງພຣະອົງເໝືອນກັນ.’ ໃນເມື່ອພວກເຮົາເປັນເຊື້ອສາຍຂອງພຣະເຈົ້າ ພວກເຮົາກໍບໍ່ຄວນຖືວ່າພຣະເຈົ້າເປັນຄືຮູບເຄົາລົບທີ່ເປັນຄໍາ, ເງິນ, ຫຼືຫີນ ທີ່ຖືກແກະສະຫຼັກດ້ວຍສິນລະປະ ດ້ວຍສີມືຂອງນາຍຊ່າງຜູ້ຊໍານານ. {AA 238.3}

// {AA 239.1}

“ໃນສະໄໝທີ່ມະນຸດຍັງໂງ່ບໍ່ຮູ້ຈັກພຣະເຈົ້າ ພຣະອົງກໍບໍ່ຖືໂທດ ແຕ່ບັດນີ້ ພຣະອົງສັ່ງແກ່ມະນຸດທັງປວງໃນທົ່ວທຸກບ່ອນໃຫ້ຖິ້ມໃຈເກົ່າເອົາໃຈໃໝ່.” ໃນຍຸກມືດກ່ອນການສະເດັດມາຂອງພຣະເຢຊູ ພຣະອົງບໍ່ໄດ້ຖືຊາການກາບໄຫວ້ຮູບປັ້ນຂອງຄົນທີ່ບໍ່ຮູ້ຈັກພຣະອົງ; ແຕ່ເມື່ອພຣະເຈົ້າໄດ້ປະທານແສງສະຫວ່າງແຫ່ງຄວາມຈິງຜ່ານພຣະບຸດຂອງພຣະອົງມາແລ້ວ ບໍ່ແມ່ນແຕ່ຄົນຕໍ່າຕ້ອຍກັບຄົນທຸກຍາກເທົ່ານັ້ນທີ່ຕ້ອງຖິ້ມໃຈເກົ່າເອົາໃຈໃໝ່ເພື່ອຮັບເອົາຄວາມພົ້ນ ແຕ່ຍັງລວມທັງຄູບາອາຈານຜູ້ມີຄວາມຮູ້ສູງແລະຜູ້ປົກຄອງທັງຫຼາຍດ້ວຍ. “ເພາະວ່າພຣະອົງໄດ້ຊົງກໍານົດວັນໜຶ່ງໄວ້ ເຊິ່ງໃນວັນນັ້ນ ພຣະອົງຈະຊົງພິພາກສາໂລກຕາມຄວາມຍຸຕິທໍາ ໂດຍມະນຸດຜູ້ໜຶ່ງເຊິ່ງພຣະອົງໄດ້ຊົງຕັ້ງໄວ້ ແລະພຣະເຈົ້າໄດ້ຊົງໂຜດໃຫ້ຄົນທັງປວງມີຄວາມແນ່ໃຈໃນເລື່ອງນີ້ ໂດຍຊົງບັນດານໃຫ້ມະນຸດຜູ້ນັ້ນເປັນຄືນມາຈາກຕາຍ.” ເມື່ອເພິ່ນເວົ້າຮອດການເປັນຄືນມາຈາກຕາຍ “ບາງຄົນໃນພວກເຂົາກໍຫົວຂວັນ, ແຕ່ຄົນອື່ນອີກກ່າວວ່າ: ‘ພວກເຮົາຢາກຟັງເຈົ້າເວົ້າເຖິງເລື່ອງນີ້ອີກ.’” {AA 239.1}

// {AA 239.2}

ເມືອງອາແຖນເປັນສູນກາງຄວາມຮູ້ກ່ຽວກັບຮີດຄອງປະເພນີຂອງຄົນທີ່ບໍ່ນັບຖືພຣະເຈົ້າ. ພໍໂປໂລເວົ້າຈົບແລ້ວການປະກາດຂອງເພິ່ນໄດ້ສິ້ນສຸດລົງພຽງເທົ່ານັ້ນ ເພາະວ່າຊາວອາແຖນຍຶດໝັ້ນໃນການກາບໄຫວ້ຮູບເຄົາລົບ ແລະ ປິ່ນຫຼັງໃສ່ແສງສະຫວ່າງແຫ່ງຄຳສອນທີ່ແທ້ຈິງ. ເມື່ອຊາດໃດໜຶ່ງຮູ້ສຶກພໍໃຈກັບສະພາບຂອງຕົນແລ້ວ ກໍບໍ່ຕ້ອງການສິ່ງໃດອີກ. ເຖິງວ່າໄທເມືອງອວດອ້າງວ່າມີຄວາມຮູ້ແລະມີຄວາມສີວິໄລ ແຕ່ແທ້ຈິງແລ້ວພວກເຂົາເສື່ອມໂຊມລົງເລື້ອຍໆ ແລະກໍຍິ່ງຮູ້ສຶກເພິ່ງພໍໃຈໃນການກາບໄຫວ້ຮູບປັ້ນອັນໄຮ້ປະໂຫຍດເຫຼົ່ານັ້ນ. {AA 239.2}

// {AA 239.3}

ໃນບັນດາຄົນທີ່ຟັງຢູ່ນັ້ນ ມີບາງຄົນທີ່ເຊື່ອຖ້ອຍຄໍາຂອງໂປໂລ ແຕ່ບໍ່ຍອມຖ່ອມໃຈຮັບເອົາພຣະເຈົ້າແລະແຜນການຊົງໄຖ່ຂອງພຣະອົງ. ບໍ່ມີວາທະສິນຫຼືຄໍາໂຕ້ແຍ້ງໃດໆທີ່ສາມາດປ່ຽນຄົນບາບໃຫ້ກັບໃຈໄດ້. ມີແຕ່ຣິດອໍານາດຂອງພຣະເຈົ້າເທົ່ານັ້ນສາມາດເຮັດໃຫ້ຄວາມຈິງງອກງາມຂຶ້ນໃນຈິດໃຈຂອງຄົນເຮົາ. ຜູ້ໃດກໍຕາມຫັນໜີຈາກຣິດອໍານາດນີ້ບໍ່ສາມາດຮັບເອົາການຊ່ວຍເຫຼືອໄດ້. ຊາວກຣີກສະແຫວງຫາປັນຍາ.​ ພວກເຂົາຖືວ່າຂ່າວປະເສີດເລື່ອງໄມ້ກາງແຂນເປັນເລື່ອງໂງ່ຈ້າ ເພາະວ່າພວກເຂົານິຍົມປັນຍາຂອງຕົນຫຼາຍກວ່າປັນຍາທີ່ມາຈາກສະຫວັນ. {AA 239.3}

// {AA 240.1}

ຄວາມທະນົງຕົວໃນຄວາມຮູ້ແລະປັນຍາເປັນເຫດຜົນທີ່ຂ່າວປະເສີດບໍ່ໄດ້ຮັບຜົນດີໃນເມືອງອາແຖນ. ຄົນສະຫຼາດຝ່າຍໂລກທີ່ມາຫາພຣະຄຣິສໃນຖານະຄົນບາບທີ່ຕໍ່າຕ້ອຍ ຈະຖືວ່າມີປັນຍາເຂົ້າສູ່ຄວາມພົ້ນ ແຕ່ຜູ້ທີ່ມາຫາພຣະຄຣິສໃນຖານະຄົນມີກຽດ ຍົກຍ້ອງປັນຍາຂອງຕົນເອງ ຈະບໍ່ໄດ້ຮັບແສງສະຫວ່າງແລະຄວາມຮູ້ທີ່ມີແຕ່ພຣະເຈົ້າອົງດຽວເທົ່ານັ້ນສາມາດປະທານໃຫ້ໄດ້. {AA 240.1}

// {AA 240.2}

ໂປໂລຕ້ອງປະເຊີນໜ້າກັບຄວາມຖືທຽມເທັດ. ແຕ່ການປະກາດໃນນະຄອນອາແຖນບໍ່ຖືວ່າສູນເສຍໝົດ. ດີໂອນີຊີໂອ ເຊິ່ງເປັນຄົນໜຶ່ງໃນບັນດາຄົນທີ່ມີຊື່ສຽງ ພ້ອມດ້ວຍຄົນອີກຈໍານວນໜຶ່ງໄດ້ຮັບເອົາຂ່າວປະເສີດແລະເຂົ້າຮ່ວມກຸ່ມຜູ້ເຊື່ອ. {AA 240.2}

// {AA 240.3}

ຊີວິດຂອງຊາວນະຄອນອາແຖນເປັນບົດຮຽນໃຫ້ພວກເຮົາຮູ້ວ່າ ພວກເຂົາມີຄວາມຮູ້, ຄວາມສີວິໄລ, ແລະສິລະປະວັດທະນະທໍາ ແຕ່ກໍຍັງຕົກຢູ່ໃນຄວາມຊົ່ວ ແລະຜ່ານທາງຜູ້ຮັບໃຊ້ ພຣະເຈົ້າໄດ້ປະນາມການກາບໄຫວ້ບູຊາຮູບເຄົາລົບແລະຄວາມບາບຂອງຄົນທີ່ທະນົງຕົວແລະເພິ່ງຕົນເອງ. ຖ້ອຍຄໍາຂອງໂປໂລ, ທັດສະນະຄະຕິຂອງເພິ່ນ ແລະສະພາບແວດລ້ອມທີ່ໄດ້ພົບພໍ້ດັ່ງທີ່ໄດ້ບັນທຶກໄວ້ໃນພຣະຄໍາພີຄວນຖືກເກັບຮັກສາໄວ້ໃຫ້ຄົນຮຸ່ນຫຼັງ ເພື່ອເປັນແບບຢ່າງໃຫ້ເຫັນຄວາມເຊື່ອໝັ້ນ, ຄວາມກ້າຫານເມື່ອປະເຊີນໜ້າກັບຄວາມໂດດດ່ຽວແລະການຕໍ່ຕ້ານ, ແລະໄຊຊະນະທີ່ເພິ່ນໄດ້ຮັບເພື່ອຄຣິສຕະສາສະໜາທ່າມກາງຄົນທີ່ບໍ່ນັບຖືພຣະເຈົ້າ. {AA 240.3}

// {AA 241.1}

ຖ້ອຍຄໍາຂອງໂປໂລເປັນບົດຮຽນທີ່ມີຄຸນຄ່າຕໍ່ຄຣິສຕະຈັກຫຼາຍ. ເພິ່ນຢູ່ໃນຖານນະທີ່ຄໍາເວົ້າຄໍາວ່າຫາກບໍ່ລະມັດລະວັງສາມາດເຮັດໃຫ້ຄົນຟັງເຄືອງໃຈແລະກາຍເປັນອຸປະສັກ. ຖ້າຄໍາເວົ້າຂອງເພິ່ນໂຈມຕີພຣະຫຼືຄົນມີຊື່ສຽງຕ່າງໆຂອງນະຄອນນັ້ນ ເພິ່ນອາດຈະພົບຊະຕາກໍາອັນດຽວກັນກັບໂຊກຣາຕີສ. ແຕ່ເພິ່ນໄດ້ໃຊ້ຄວາມລະມັດລະວັງເຊິ່ງອອກມາຈາກຄວາມຮັກຂອງພຣະເຈົ້າ ດຶງຈິດໃຈຂອງພວກເຂົາອອກຈາກພຣະທຽມເທັດ ໂດຍເປີດເຜີຍໃຫ້ຮູ້ພຣະເຈົ້າທີ່ແທ້ຈິງ ຜູ້ທີ່ພວກເຂົາບໍ່ຮູ້ຈັັກ. {AA 241.1}

// {AA 241.2}

ໃນທຸກມື້ນີ້ ຄວາມຈິງຂອງພຣະຄໍາພີຕ້ອງຖືກປະກາດໃຫ້ຄົນສຳຄັນໃນໂລກ ເພື່ອໃຫ້ພວກເຂົາໄດ້ເລືອກລະຫວ່າງການເຊື່ອຟັງບັນຍັດຂອງພຣະເຈົ້າກັບຄວາມຈົງຮັກພັກດີຕໍ່ເຈົ້າແຫ່ງຄວາມຊົ່ວ. ພຣະເຈົ້າຊົງວາງຄວາມຈິງອັນເປັນນິຣັນໄວ້ຕໍ່ໜ້າພວກເຂົາ ເປັນຄວາມຈິງທີ່ສອນໃຫ້ມີປັນຍາທີ່ຈະນຳໄປສູ່ຄວາມພົ້ນ ແຕ່ພຣະອົງຈະບໍ່ບັງຄັບພວກເຂົາໃຫ້ຮັບເອົາ. ຖ້າຜູ້ໃດປິ່ນໜ້າໜີ ພຣະອົງກໍຈະປ່ອຍໃຫ້ເຂົາໄດ້ຮັບຜົນຂອງການກະທໍາຂອງເຂົາເອງ. {AA 241.2}

// {AA 241.3}

“ເລື່ອງຄວາມຕາຍຂອງພຣະຄຣິສທີ່ໄມ້ກາງແຂນນັ້ນ ເປັນເລື່ອງໂງ່ສໍາລັບພວກທີ່ກໍາລັງຈິບຫາຍໄປ ແຕ່ສໍາລັບພວກເຮົາທີ່ກໍາລັງຮັບຄວາມພົ້ນນັ້ນ ຖືວ່າເປັນຣິດອໍານາດຂອງພຣະເຈົ້າ. ເພາະມີຄໍາຂຽນໄວ້ໃນພຣະຄໍາພີວ່າ ‘ເຮົາຈະທໍາລາຍປັນຍາຂອງຄົນມີປັນຍາ ເຮົາຈະໃຫ້ຄວາມສະຫຼາດຂອງຄົນສະຫຼາດສູນເສຍໄປ.’” “ແຕ່ພຣະເຈົ້າໄດ້ເລືອກເອົາສິ່ງທີ່ມະນຸດຖືວ່າໂງ່ ເພື່ອໃຫ້ຄົນສະຫຼາດຖືກອັບອາຍ ແລະພຣະອົງໄດ້ຊົງເລືອກເອົາສິ່ງທີ່ມະນຸດຖືວ່າອ່ອນກໍາລັງ ເພື່ອໃຫ້ຄົນທີ່ມີກໍາລັງຖືກອັບອາຍ. ພຣະອົງໄດ້ເລືອກເອົາສິ່ງທີ່ມະນຸດຖືວ່າຕໍ່າຕ້ອຍແລະໜ້າດູໝິ່ນແລະບໍ່ສໍາຄັນຫຍັງ ເພື່ອທໍາລາຍສິ່ງທີ່ໂລກຖືວ່າສໍາຄັນ.” (1 ໂກລິນໂທ 1:18, 19, 27, 28.)​ ທ່າມກາງນັກປາດຍິ່ງໃຫຍ່, ຄົນໃຫຍ່ຄົນໂຕ ແລະຄົນມີຊື່ສຽງຂອງໂລກ ຈະມີຫຼາຍຄົນປິ່ນຫຼັງໃສ່ແສງສະຫວ່າງ ເພາະວ່າປັນຍາຝ່າຍໂລກບໍ່ຮັບຮູ້ພຣະເຈົ້າ. ເຖິງຢ່າງນັ້ນກໍຕາມ ຜູ້ຮັບໃຊ້ຂອງພຣະເຈົ້າຈະຕ້ອງສວຍໃຊ້ທຸກໂອກາດເພື່ອປະກາດຄວາມຈິງໃຫ້ຄົນເຫຼົ່ານີ້ໄດ້ຍິນ. ບາງຄົນຈະຍອມຮັບວ່າຕົນເອງເປັນຄົນບໍ່ຮູ້ແລະຈະຖ່ອມຕົນສຶກສາຄົ້ນຄວ້າຄວາມຈິງຕໍ່ໜ້າພຣະເຢຊູ ຜູ້ເປັນມະຫາອາຈານ. {AA 241.3}

// {AA 242.1}

ທຸກເທື່ອທີ່່ມີການປະກາດຂ່າວປະເສີດໃຫ້ຄົນຊັ້ນສູງ ຜູ້ປະກາດຂອງພຣະເຈົ້າຕ້ອງມີຄວາມເຊື່ອທີ່ເຂັ້ມແຂງ. ລັກສະນະພາຍນອກອາດຈະເປັນຕາຢ້ານ ແຕ່ວ່າໃນຄວາມມືດຍັງມີແສງສະຫວ່າງຈາກເບື້ອງເທິງ. ກໍາລັງຂອງຜູ້ທີ່ຮັກແລະຮັບໃຊ້ພຣະເຈົ້າຈະໄດ້ຮັບການເຕີມໃໝ່ຢູ່ທຸກໆມື້. ພຣະເຈົ້າຈະປະທານຄວາມເຂົ້າໃຈໃຫ້ພວກເຂົາ ເພື່ອບໍ່ໃຫ້ການຮັບໃຊ້ຕາມພຣະປະສົງມີຂໍ້ຜິດພາດ. ໃຫ້ຜູ້ຮັບໃຊ້ເຫຼົ່ານີ້ເຊື່ອໝັ້ນໃນພຣະເຈົ້າຕັ້ງແຕ່ຕົ້ນຈົນຈົບ ຈື່ຈໍາວ່າແສງສະຫວ່າງແຫ່ງຄວາມຈິງຂອງພຣະເຈົ້າຈະຕ້ອງສ່ອງໃສ່ຄວາມມືດທີ່ຫຸ້ມຫໍ່ໂລກຢູ່. ບໍ່ໃຫ້ມີຄວາມທໍ້ຖອຍໃນການຮັບໃຊ້ພຣະເຈົ້າ. ຄວາມເຊື່ອຂອງຜູ້ທີ່ອຸທິດຕົນຈະຕ້ອງຜ່ານການທົດສອບທຸກປະການ. ພຣະເຈົ້າຍິນດີແລະສາມາດປະທານກໍາລັງແລະສະຕິປັນຍາໃຫ້ຜູ້ຮັບໃຊ້ຂອງພຣະອົງ ໃຫ້ພຽງພໍ່ແກ່ຄວາມຈໍາເປັນນາໆປະການຂອງພວກເຂົາ. ພຣະອົງຈະປະທານໃຫ້ເໜືອຄວາມຄາດຫວັງຂອງຜູ້ທີ່ໄວ້ວາງໃຈໃນພຣະອົງ. {AA 242.1}
