= 28

== ເວລາແຫ່ງຄວາມຍາກລໍາບາກ

==== ອີງຕາມ ກິດຈະການ 19:21–41; 20:1.

// {AA 291.1}

ອາຈານໂປໂລໄດ້ຖືເອົາເມືອງເອເຟໂຊເປັນສູນກາງການປະກາດເປັນເວລາສາມປີ. ຄຣິສຕະຈັກອັນຮູ່ງເຮືອງໄດ້ເກີດຂຶ້ນ ແລະ ຂ່າວປະເສີດໄດ້ແຜ່ກະຈາຍໄປຫາທັງຄົນຢິວ ແລະ ຄົນຕ່າງຊາດທົ່ວແຂວງເອເຊຍ. {AA 291.1}

// {AA 291.2}

ໃນໄລຍະນັ້ນ ໂປໂລໄດ້ຄິດຫາວິທີທີ່ຈະເດີນທາງປະກາດອີກຄັ້ງໃໝ່. ເພິ່ນ “ຕັດສິນໃຈຜ່ານແຂວງມາເກໂດເນຍ ແລະ ອະຂາຢາ ແລະ ເດີນທາງຕໍ່ໄປທີ່ນະຄອນເຢຣູຊາເລັມ, ເພິ່ນກ່າວວ່າ, ‘ຫຼັງຈາກໄປທີ່ນັ້ນແລ້ວ ເຮົາຕ້ອງໄປຍັງນະຄອນໂຣມເໝືອນກັນ.’” ເພິ່ນໄດ້ເຮັດຕາມແຜນດັ່ງກ່າວ ແລະ “ໃຊ້ຜູ້ຊ່ວຍຂອງຕົນສອງຄົນ ຄືຕີໂມທຽວກັບເອຣາຊະໂຕໄປຍັງແຂວງມາເກໂດເນຍ;” ແຕ່ເນື່ອງຈາກຮູ້ວ່າວຽກງານຂອງພຣະເຈົ້າໃນເມືອງເອເຟໂຊຕ້ອງການເພິ່ນຢູ່ ເພິ່ນຈຶ່ງຢູ່ຕໍ່ຈົນແລ້ວເທດສະການເພັນເຕຄໍສະເຕ. ເຖິງຢ່າງໃດກໍຕາມ ເຫດການທີ່ເກີດຂຶ້ນໃນເວລານັ້ນໄດ້ເຮັດເພິ່ນຈໍາເປັນຕ້ອງອອກເດີນທາງໄວກວ່າຄາດໝາຍ. {AA 291.2}

// {AA 291.3}

ທຸກໆປີຊາວເອເຟໂຊຈະຈັດງານບຸນພິເສດເພື່ອສະເຫຼີມສະຫຼອງພະອາເຕມາ. ມີຄົນຈຳນວນຫຼວງຫຼາຍພາກັນມາຈາກທົ່ວທຸກແຂວງ. ສ່ວນການສະຫຼອງນັ້ນເປັນໄປດ້ວຍພິທີອັນສະຫງ່າຜ່າເຜີຍ. {AA 291.3}

// {AA 292.1}

ເວລາມີເທດສະການເປັນຊ່ວງທີ່ຍາກລຳບາກຫຼາຍສຳລັບຜູ້ເຊື່ອໃໝ່. ກຸ່ມຜູ້ເຊື່ອທີ່ເຕົ້າໂຮມກັນຢູ່ຫ້ອງປະຊຸມຂອງຕີລາໂນນັ້ນບໍ່ໄດ້ຮ່ວມສະເຫຼີມສະຫຼອງງານບຸນກັບໄທເມືອງ ຈຶ່ງຖືກປະຊາຊົນຫົວຂວັນ, ຕິຕຽນ, ແລະ ປ້ອຍດ່າ. ການປະກາດຂອງໂປໂລໄດ້ເຮັດໃຫ້ການກາບໄຫວ້ຮູບເຄົາລົບສັ່ນຄອນ ເຊິ່ງເຫັນໄດ້ຈາກຈໍານວນຜູ້ເຂົ້າຮ່ວມງານບຸນທີ່ຫຼຸດໜ້ອຍຖອຍລົງ ລວມທັງຄວາມກະຕືລືລົ້ນຂອງຜູ້ຄົນດ້ວຍ. ອິດທິພົນຄໍາສອນຂອງເພິ່ນບໍ່ໄດ້ກວມເອົາແຕ່ຈໍານວນຜູ້ທີ່ຮັບເຊື່ອເທົ່ານັ້ນ ຍັງມີຫຼາຍຄົນ ເຖິງວ່າບໍ່ໄດ້ຮັບເອົາຄໍາສອນຂອງເພິ່ນຢ່າງເປີດເຜີຍ ແຕ່ກໍໄດ້ຮັບຄວາມສະຫວ່າງເຊັ່ນກັນ ຈົນຂາດຄວາມເຊື່ອໝັ້ນໃນບັນດາເທບພະເຈົ້າທີ່ຕົນເຄີຍນັບຖື. {AA 292.1}

// {AA 292.2}

ຍັງມີອີກເຫດຜົນໜຶ່ງທີ່ເຮັດໃຫ້ມີການຕໍ່ຕ້ານເກີດຂຶ້ນໃນເມືອງເອເຟໂຊ. ການສ້າງຮ້ານຫໍ ແລະ ຮູບພະອາເຕມາຂາຍ ເປັນທຸລະກິດທີ່ສ້າງລາຍໄດ້ຢ່າງຫຼວງຫຼາຍໃຫ້ແກ່ບັນດານາຍຊ່າງຕ່າງໆ. ພວກເຂົາເຫັນວ່າພວກຕົນກໍາລັງສູນເສຍຜົນປະໂຫຍດ ຈຶ່ງລວມຕົວກັນປະທ້ວງວ່າເປັນຍ້ອນຄໍາສອນຂອງອາຈານໂປໂລ. {AA 292.2}

// {AA 292.3}

ມີຊ່າງເງິນເຮັດຮູບພະຄົນໜຶ່ງ ຊື່ ເດເມທິໂອ. ລາວໄດ້ເຕົ້າໂຮມຄົນອາຊີບດຽວກັນ ແລະ ເວົ້າວ່າ: “ສະຫາຍທັງຫຼາຍເອີຍ ພວກເຈົ້າກໍຮູ້ຢູ່ວ່າ ພວກເຮົາໄດ້ຮັບຊັບສິນເງິນຄໍາມາກໍເພາະທຸລະກິດນີ້. ບັດນີ້ ພວກເຈົ້າກໍຮູ້ເຫັນໄດ້ໂດຍຕົນເອງແລ້ວວ່າ ສິ່ງທີ່ໂປໂລ ຊາຍຄົນນີ້ກໍາລັງເຮັດນັ້ນເປັນແນວໃດ ລາວເວົ້າວ່າ, ບັນດາຮູບພະທີ່ມືມະນຸດສ້າງຂຶ້ນນັ້ນບໍ່ແມ່ນພະທີ່ມີຣິດອໍານາດຈັກດີ້ ແລະ ລາວກໍຊັກຊວນຫຼາຍຄົນໃຫ້ເຊື່ອເປັນຜົນສໍາເລັດ ທັງໃນເມືອງເອເຟໂຊນີ້ ແລະ ໃກ້ແຂວງເອເຊຍທັງໝົດດ້ວຍ.” ຄໍາເວົ້ານີ້ເຮັດໃຫ້ “ປະຊາຊົນຄຽດແຄ້ນ ແລະ ຮ້ອງຂຶ້ນວ່າ, ‘ພະອາເຕມາຂອງຊາວເອເຟໂຊຍິ່ງໃຫຍ່.’” {AA 292.3}

// {AA 293.1}

ຂ່າວເລື່ອງເຫດການນີ້ໄດ້ຂະຫຍາຍຢ່າງໄວວາ. “ແລ້ວຄວາມວຸ້ນວາຍກໍໄດ້ແຜ່ລາມໄປທົ່ວທັງເມືອງ.” ພວກເຂົາຄົ້ນຫາໂປໂລ ແຕ່ບໍ່ພົບ. ພີ່ນ້ອງຜູ້ເຊື່ອເຫັນວ່າອັນຕະລາຍ ຈຶ່ງຟ້າວພາເພິ່ນອອກໄປຈາກສະຖານທີ່ນັ້ນ. ທູດສະຫວັນຂອງພຣະເຈົ້າໄດ້ຄຸ້ມຄອງເພິ່ນ ເພາະວ່າຍັງບໍ່ຮອດເວລາທີ່ຈະໃຫ້ເພິ່ນຕາຍຢ່າງວິລະຊົນ. {AA 293.1}

// {AA 293.2}

ເມື່ອຊອກຫາໂປໂລບໍ່ເຫັນ ພວກເຂົາຈຶ່ງ “ຈັບເອົາຊາວມາເກໂດເນຍສອງຄົນທີ່ເປັນເພື່ອນເດີນທາງຮ່ວມກັບໂປໂລ ຄືໄຄໂຢ ແລະ ອາຣິດຕາໂຂ ແລະ ລາກພວກເພິ່ນເຂົ້າໄປໃນສະໜາມລະຄອນ.” {AA 293.2}

// {AA 293.3}

ໂປໂລໄດ້ລີ້ຢູ່ບໍ່ໄກຈາກສະໜາມລະຄອນດັ່ງກ່າວ ແລະ ບໍ່ພໍຄາວເພິ່ນກໍຮູ້ເຫດການທີ່ເກີດຂຶ້ນຕໍ່ຜູ້ເຊື່ອທັງສອງນັ້ນ. ເພິ່ນບໍ່ຫ່ວງຄວາມປອດໄພຂອງຕົນເອງ ຈຶ່ງຢາກຈະໄປສະໜາມລະຄອນເພື່ອກ່າວກັບປະຊາຊົນທີ່ກໍາລັງຟົດເດືອດຢູ່ນັ້ນ. “ແຕ່ພວກຄົນທີ່ເຊື່ອໄດ້ຫ້າມບໍ່ໃຫ້ເພິ່ນໄປ.” ໄຄໂຢ ແລະ ອາຣິດຕາໂຂບໍ່ແມ່ນຄົນທີ່ປະຊາຊົນຕ້ອງການ ສະນັ້ນຄົງບໍ່ມີອັນຕະລາຍຮ້າຍແຮງອັນໃດເກີດຂຶ້ນກັບພວກເຂົາ. ແຕ່ຖ້າໃບໜ້າ ອັນອິດເມື່ອຍຂອງໂປໂລໂພ່ໄປໃຫ້ພວກເຂົາເຫັນ ກໍຈະເຮັດໃຫ້ປະຊາຊົນລົງໄມ້ລົງມື ແລະ ບໍ່ມີມະນຸດຄົນໃດສາມາດຊ່ວຍຊີວິດຂອງເພິ່ນໄດ້. {AA 293.3}

// {AA 293.4}

ເຖິງປານນັ້ນໂປໂລກໍຍັງຢາກກ່າວປົກປ້ອງຄວາມຈິງຕໍ່ໜ້າປະຊາຊົນເຫຼົ່ານັ້ນ ແຕ່ຄໍາເຕືອນໄພໄດ້ຫ້າມເພິ່ນໄວ້. “ມີບາງຄົນໃນພວກເຈົ້າໜ້າທີ່ ເຊິ່ງເປັນເພື່ອນຂອງໂປໂລໃຊ້ຄົນໄປວອນຂໍບໍ່ໃຫ້ໂປໂລເຂົ້າໄປກ່າວກັບປະຊາຊົນໃນສະໜາມລະຄອນ” ນັ້ນ. {AA 293.4}

// {AA 294.1}

ຄວາມວຸ້ນວາຍໃນສະໜາມລະຄອນນັ້ນເພິ່ມຂຶ້ນຊັກໄຊ້. “ບາງພວກຮ້ອງຂຶ້ນແນວໜຶ່ງ ແລະ ອີກບາງພວກຮ້ອງຂຶ້ນແນວອື່ນ ເພາະຄົນສ່ວນຫຼາຍບໍ່ໄດ້ຮູ້ວ່າ ພວກເຂົາມາປະຊຸມກັນຍ້ອນເລື່ອງອັນໃດ.” ໂປໂລກັບຜູ້ຮ່ວມປະກາດຂອງເພິ່ນເປັນຄົນເຊື້ອສາຍຢິວ ຍິ່ງເຮັດໃຫ້ພວກຄົນຢິວໃນເມືອງນີ້ປີກຕົວອອກ ຍ້ອນບໍ່ຢາກໃຫ້ຄົນອື່ນເຂົ້າໃຈວ່າເປັນພວກດຽວກັນ. ດັ່ງນັ້ນ ຄົນຢິວຈຶ່ງຊຸກອາເລັກຊັນເດີອອກມາເວົ້າຕາງໜ້າ ເຊິ່ງອາເລັກຊັນເດີເອງເປັນຊ່າງທອງແດງ ເຊິ່ງລຸນມາໂປໂລໄດ້ກ່າວວ່າຜູ້ນີ້ໄດ້ເຮັດຮ້າຍຕໍ່ເພິ່ນຫຼາຍຢ່າງ. (ເບິ່ງ 2 ຕີໂມທຽວ 4:14.) ອາເລັກຊັນເດີເປັນຄົນມີຄວາມສາມາດພໍສົມຄວນ. ລາວສຸມກໍາລັງຂອງຕົນເພື່ອຊັກຈູງປະຊາຊົນໃຫ້ຕໍ່ຕ້ານໂປໂລກັບຄະນະຂອງເພິ່ນໂດຍສະເພາະ. ແຕ່ເມື່່ອປະຊາຊົນເຫັນວ່າອາເລັກຊັນເດີເປັນຄົນຢິວ ພວກເຂົາຈຶ່ງບໍ່ຫົວຊາ ແລະ “ຮ້ອງຂຶ້ນພ້ອມກັນ ເປັນສຽງດຽວຢູ່ປະມານສອງຊົ່ວໂມງວ່າ, ‘ພະອາເຕມາຂອງຊາວເອເຟໂຊຍິ່ງໃຫຍ່.’” {AA 294.1}

// {AA 294.2}

ພວກເຂົາຮ້ອງຈົນອິດເມື່ອຍ ແລະ ສະຫງົບລົງໃນທີ່ສຸດ. ຫຼັງຈາກນັ້ນ ເຈົ້າໜ້າທີ່ເມືອງກໍລະງັບປະຊາຊົນໄດ້. ຄົນທັງຫຼາຍຍອມຟັງລາວຍ້ອນຕຳແໜ່ງໜ້າທີ່. ເຈົ້າໜ້າທີ່ຄົນດັ່ງກ່າວຮັບຮູ້ເລື່ອງລາວ ແລະ ສະຫຼຸບວ່າຄວາມວຸ້ນວາຍນັ້ນບໍ່ມີກົກປາຍສາເຫດ ໂດຍກ່າວວ່າ: “‘ຊາວເມືອງເອເຟໂຊເອີຍ ຜູ້ໃດກໍຮູ້ວ່າຊາວເມືອງເອເຟໂຊເປັນຜູ້ຮັກສາດູແລວິຫານຂອງພະອາເຕມາ ແລະ ຫີນສັກສິດທີ່ຕົກລົງມາຈາກຟ້າ. ບໍ່ມີຜູ້ໃດດອກທີ່ຈະປະຕິເສດໄດ້ ສະນັ້ນແຫຼະ ພວກເຈົ້າຄວນສະຫງົບລົງສາ ແລະ ຢ່າເຮັດສິ່ງໃດໂດຍທີ່ບໍ່ຄິດ. ພວກເຈົ້າໄດ້ນໍາເອົາຄົນເຫຼົ່ານີ້ມາ ໂດຍທີ່ພວກເຂົາບໍ່ໄດ້ເປັນຄົນປຸ້ນວິຫານ ຫຼືເວົ້າໝິ່ນປະໝາດເທບທິດາຂອງພວກເຮົາ. ຖ້າເດເມທິໂອກັບບັນດາຄົນງານຂອງລາວເປັນຄວາມກັບຜູ້ໃດ ວັນກໍານົດທີ່ຈະວ່າຄວາມກໍມີ ແລະ ເຈົ້າໜ້າທີ່ປົກຄອງບ້ານເມືອງກໍມີ ໃຫ້ພວກເຂົານໍາຄວາມໄປຟ້ອງກັນຢູ່ທີ່ນັ້ນສາ. ແຕ່ຖ້າພວກເຈົ້າມີຂໍ້ກ່າວຫາອັນໃດອີກ ກໍຈົ່ງໃຫ້ໄປຊໍາລະຄວາມກັນໄດ້ທີ່ກອງປະຊຸມສານ. ນອກຈາກນັ້ນ ພວກເຮົາອາດຈະຖືກກ່າວຫາວ່າເປັນຜູ້ກໍ່ຄວາມວຸ້ນວາຍ ຍ້ອນເຫດການທີ່ໄດ້ເກີດຂຶ້ນໃນວັນນີ້ກໍໄດ້ ແລະ ຂໍ້ອ້າງທີ່ຈະຍົກຂຶ້ນມາເປັນເຫດຜົນໃນການເຕົ້າໂຮມຢ່າງນີ້ກໍບໍ່ມີ ແລະ ພວກເຮົາກໍບໍ່ອາດອະທິບາຍເລື່ອງນີ້ໃຫ້ເປັນທີ່ຈະແຈ້ງໄດ້ດ້ວຍ.’ ຫຼັງຈາກກ່າວເຊັ່ນນີ້ແລ້ວ ເພິ່ນກໍສັ່ງໃຫ້ເລີກປະຊຸມ.” {AA 294.2}

// {AA 295.1}

ເດເມທິໂອເວົ້າວ່າ: “ເລື່ອງນີ້ເປັນອັນຕະລາຍແກ່ທຸລະກິດຂອງພວກເຮົາ.” ສິ່ງນີ້ແມ່ນກົກເຄົ້າອັນແທ້ຈິງຂອງຄວາມວຸ້ນວ້າຍໃນເມືອງເອເຟໂຊ ແລະ ທັງເປັນສາເຫດຂອງການກົດຂີ່ຂົ່ມເຫັງທີ່ພວກອັກຄະສາວົກຮັບຕະຫຼອດໄລຍະການຮັບໃຊ້ຂອງພວກເຂົາ. ເດເມທິໂອກັບພັກພວກເຫັນວ່າການປະກາດ ແລະ ການຂະຫຍາຍຕົວຂອງຂ່າວປະເສີດເຮັດໃຫ້ທຸລະກິດການຫຼໍ່ຮູບເຄົາລົບຂອງພວກເຂົາຕົກຢູ່ໃນອັນຕະລາຍ. ພວກປະໂຣຫິດຂອງພະທຽມນັ້ນກໍໄດ້ຮັບຜົນກະທົບເຊັ່ນກັນ. ດ້ວຍເຫດນີ້ ພວກເຂົາຈຶ່ງລວມຕົວກັນຕໍ່ຕ້ານໂປໂລຢ່າງຮຸນແຮງ. {AA 295.1}

// {AA 295.2}

ຄໍາຕັດສິນຂອງເຈົ້າໜ້າທີ່ເມືອງ ແລະ ອໍານາດການປົກຄອງໄດ້ສະແດງໃຫ້ເຫັນວ່າອາຈານໂປໂລເປັນຄົນບໍລິສຸດ ບໍ່ໄດ້ເຮັດຜິດກົດໝາຍໃດໆ. ເຫດການນີ້ເປັນອີກໄຊຊະນະໜຶ່ງຂອງຂ່າວປະເສີດເໜືອຄວາມທຽມເທັດ ແລະ ຄວາມງົມງວາຍ. ພຣະເຈົ້າໄດ້ໃຊ້ເຈົ້າໜ້າທີ່ເມືອງຄົນນັ້ນມາປົກປ້ອງອັກຄະສາວົກຂອງພຣະອົງ ແລະ ຄວບຄຸມຄວາມວຸ້ນວາຍນັ້ນໄວ້. ໂປໂລຮູ້ສຶກຂອບຄຸນພຣະເຈົ້າ ດ້ວຍວ່າພຣະອົງຊົງຮັກສາຊີວິດ ແລະ ບໍ່ປ່ອຍໃຫ້ຂ່າວປະເສີດເສື່ອມເສຍຍ້ອນຄວາມວຸ້ນວາຍໃນເມືອງເອເຟໂຊ. {AA 295.2}

// {AA 295.3}

“ຫຼັງຈາກຄວາມວຸ້ນວາຍສະຫງົບລົງແລ້ວ ໂປໂລກໍເອີ້ນພວກຄົນທີ່ເຊື່ອມາເຕົ້າໂຮມກັນ ແລະ ກ່າວຄໍາໜູນໃຈແກ່ພວກເຂົາຫຼາຍປະການ ແລ້ວເພິ່ນກໍອໍາລາພວກເຂົາ ແລະ ເດີນທາງໄປແຂວງມາເກໂດເນຍ.” ມີຊາວເອເຟໂຊສອງຄົນ ຊື່ຕີຂີໂກກັບໂທຟີໂມຮ່ວມເດີນທາງນຳ. {AA 295.3}

// {AA 296.1}

ການປະກາດຂອງໂປໂລໃນເມືອງເອເຟໂຊຈຶ່ງໄດ້ສິ້ນສຸດລົງ ເຊິ່ງເຕັມໄປດ້ວຍຄວາມຍຸ້ງຍາກ, ອຸປະສັກ, ແລະ ຄວາມທຸກໃຈ. ເພິ່ນໄດ້ສິດສອນຄົນໃນບ່ອນຊຸມນຸມຊົນ ແລະ ຕາມເຮືອນຕາມຊານ ໃຫ້ຄໍາແນະນໍາ ແລະ ຕັກເຕືອນພວກເຂົາດ້ວຍນໍ້າຕາ. ເພິ່ນຖືກພວກຢິວຕໍ່ຕ້ານເປັນປະຈໍາ ເຊິ່ງຄົນຢິວປັ່ນປ່ວນປະຊາຊົນໃຫ້ຕໍ່ຕ້ານເພິ່ນຢູ່ບໍ່ເຊົາ. {AA 296.1}

// {AA 296.2}

ໂປໂລຕ້ອງຮັບມືກັບການຖືກຕໍ່ຕ້ານຢູ່ບໍ່ຢຸດ. ເພິ່ນປະກາດຂ່າວປະເສີດຢ່າງຮ້ອນຮົນຢູ່ບໍ່ເຊົາ. ທັງໄດ້ປົກປ້ອງຄຣິສຕະຈັກທີ່ອ່ອນປະສົບການໃນຄວາມເຊື່ອ. ໃນຂະນະດຽວກັນໃນໃຈຂອງໂປໂລແບກພາລະອັນໜັກໜ່ວງ ຄືຄວາມຫ່ວງໄຍທີ່ເພິ່ນມີຕໍ່ຄຣິສຕະຈັກທັງຫຼາຍ. {AA 296.2}

// {AA 296.3}

ສະມາຊິກໃນຄຣິສຕະຈັກທີ່ໂປໂລກໍ່ຕັ້ງບາງແຫ່ງໄດ້ປະລະຄວາມເຊື່ອ ເຊິ່ງເມື່ອເພິ່ນຮັບຂ່າວເຮັດໃຫ້ເພິ່ນອຸກອັ່ງໃຈຫຼາຍ. ເພິ່ນຢ້ານວ່າການຮັບໃຊ້ຂອງເພິ່ນຈະບໍ່ເກີດປະໂຫຍດຫຍັງ. ເພິ່ນໄດ້ອົດຫຼັບອົດນອນຫຼາຍຄືນເພື່ອອະທິຖານ ແລະ ຄິດຄົ້ນວິທີຮັບມືກັບແຜນການທີ່ຄົນໃຊ້ເພື່ອຕໍ່ຕ້ານວຽກງານຂອງເພິ່ນ. ເມື່ອມີໂອກາດ ແລະ ອີງໃສ່ຄວາມຈໍາເປັນ ເພິ່ນກໍຂຽນຈົດໝາຍເຖິງຄຣິສຕະຈັກຕ່າງໆເຫຼົ່ານັ້ນ ເພື່ອຕັກເຕືອນ, ແນະນໍາ, ສັ່ງສອນ, ແລະ ໃຫ້ກໍາລັງໃຈ. ໃນຈົດໝາຍເຫຼົ່ານັ້ນ ເພິ່ນບໍ່ໄດ້ເວົ້າຫຼາຍກ່ຽວກັບບັນຫາຂອງຕົນເອງ ແຕ່ກໍມີບາງຕອນທີ່ກ່າວຮອດການຮັບໃຊ້ ແລະ ຄວາມລໍາບາກທີ່ເພິ່ນໄດ້ພົບພໍ້ໃນການຮັບໃຊ້ພຣະຄຣິສ. ການຖືກຂ້ຽນຕີ ແລະ ຂັງຄຸກ, ການໜາວສັ່ນ ອົດເຂົ້າ ອົດນໍ້າ, ແລະ ໄພອັນຕະລາຍທາງດິນ ທາງນໍ້າ ທີ່ມີຢູ່ບ້ານ ຢູ່ປ່າ, ຈາກພີ່ນ້ອງຮ່ວມຊາດ, ຈາກຄົນຊາດອື່ນ, ແລະ ຈາກຄົນທີ່ປອມຕົວເປັນພີ່ນ້ອງ ທັງໝົດເຫຼົ່ານີ້ເພິ່ນໄດ້ອົດທົນເພື່ອຂ່າວປະເສີດ. ເພິ່ນ “ຖືກນິນທາປະໝາດ,” “ຖືກປ້ອຍດ່າ,” “ຖືກຖືວ່າເປັນຂອງເສດເຫຼືອຈາກສິ່ງສາລະພັດ,” “ຈົນປັນຍາ,” “ຖືກຄວາມທຸກລໍາບາກຮອບດ້ານ,” “ຖືກຂົ່ມເຫັງ,” “ສ່ຽງຕໍ່ໄພອັນຕະລາຍຢູ່ທຸກເວລາ,” “ໄດ້ຖືກມອບໄວ້ແກ່ຄວາມຕາຍຢູ່ສະເໝີ ເພາະເຫັນແກ່ພຣະເຢຊູເຈົ້າ.” {AA 296.3}

// {AA 297.1}

ຍ້ອນຖືກຕໍ່ຕ້ານຢ່າງເນື່ອງນິດລຽນຕິດ, ຖືກສັດຕູແຂກຮ້ອງໂຈມຕີ, ແລະ ຖືກໝູ່ຄູ່ປະຖິ້ມ ໂປໂລຜູ້ກ້າຫານເກືອບໝົດກໍາລັງໃຈ. ແຕ່ພໍຫຼຽວເບິ່ງການສິ້ນພຣະຊົນຂອງພຣະຄຣິສ ເພິ່ນກໍມີກໍາລັງໃຈຄືນໃໝ່ ຈຶ່ງສືບຕໍ່ປະກາດຂ່າວປະເສີດເລື່ອງການສິ້ນພຣະຊົນຂອງພຣະອົງຕໍ່ໄປ. ເພິ່ນໄດ້ຈະເລີນຮອຍຕາມພຣະຄຣິສ ບົນເສັ້ນທາງອັນເປື້ອນເລືອດ ເຊິ່ງພຣະອົງໄດ້ເດີນຜ່ານກ່ອນແລ້ວ. ເພິ່ນບໍ່ຍອມແພ້ ຈົນກວ່າຈະຮອດເສັ້ນໄຊ ແລະ ໄດ້ພັກຢູ່ໃກ້ພຣະບາດຂອງພຣະຜູ້ໄຖ່. {AA 297.1}
