= 51

== ຜູ້ລ້ຽງແກະທີ່ຊື່ສັດ

==== ອີງຕາມພຣະທຳ 1 ເປໂຕ.

// {AA 514.1}

ໜັງສືກິດຈະການໄດ້ກ່າວໜ້ອຍໜຶ່ງກ່ຽວກັບການຮັບໃຊ້ຂອງອັກຄະສາວົກເປໂຕ. ຫຼັງຈາກການສະເດັດມາຂອງພຣະວິນຍານບໍລິສຸດໃນວັນເພັນເຕຄໍສະເຕ ເພິ່ນໄດ້ຮ່ວມປະກາດກັບອັກຄະສາວົກຄົນອື່ນໆໃນໝູ່ຄົນຢິວທີ່ເດີນທາງມາສະເຫຼີມສະຫຼອງງານບຸນປະຈໍາປີໃນນະຄອນເຢຣູຊາເລັມ. {AA 514.1}

// {AA 514.2}

ເມື່ອຈໍານວນຜູ້ເຊື່ອໃນນະຄອນເຢຣູຊາເລັມທະວີຄູນຂຶ້ນແລະຜູ້ຮັບໃຊ້ໄດ້ອອກໄປປະກາດຍັງສະຖານທີ່ຕ່າງໆ ຂອງປະທານທີ່ເພິ່ນໄດ້ຮັບກາຍເປັນສິ່ງທີ່ມີຄຸນຄ່າເໜືອຄັນນານັບຕໍ່ຄຣິສຕະຈັກໃຈຍຸກຕົ້ນ. ພະລັງຄໍາພະຍານຂອງເພິ່ນກ່ຽວກັບພຣະເຢຊູໄທນາຊາເຣັດໄດ້ຂະຫຍາຍອອກກວ້າງໄກ. ເພິ່ນແບບຫາບພາລະໜ້າທີ່ສອງເທົ່າ ຄື ການເປັນພະຍານຢ່າງຈິງຈັງກ່ຽວກັບພຣະເອຊີອາຕໍ່ຜູ້ທີ່ບໍ່ເຊື່ອ ເພື່ອໃຫ້ພວກເຂົາໄດ້ຮັບເຊື່ອ ແລະໃນເວລາດຽວກັນກໍເສີມສ້າງໃຫ້ບັນດາຜູ້ເຊື່ອມີຄວາມເຊື່ອເຂັ້ມແຂງໃນພຣະຄຣິສ ເຊິ່ງຖືວ່າເປັນໜ້າທີ່ອັນພິເສດ. {AA 514.2}

// {AA 515.1}

ຫຼັງຈາກປະຕິເສດຕົນເອງແລະເພິ່ງພາລິດໃນອໍານາດຂອງພຣະເຈົ້າໝົດໃຈແລ້ວ ເພິ່ນຈິ່ງຖືກເອີ້ນໃຫ້ເປັນຜູ້ລ້ຽງແກະ. ກ່ອນທີ່ຈະປະຕິເສດພຣະຄຣິສ ພຣະອົງໄດ້ກ່າວຕໍ່ເພິ່ນເອງວ່າ: “ເມື່ອເຈົ້າກັບຄືນມາຫາເຮົາແລ້ວ ເຈົ້າຕ້ອງຊູແຮງບັນດາພີ່ນ້ອງຂອງເຈົ້າໄວ້.” ລູກາ 22:32. ຖ້ອຍຄໍານີ້ມີຄວາມໝາຍຄວາມສໍາຄັນຕໍ່ຂະໜາດແລະປະສິດທິພາບຂອງວຽກງານຂອງເພິ່ນຕໍ່ບັນດາຜູ້ທີ່ຈະຮັບເຊື່ອໃນອະນາຄົດ. ຄວາມບາບ, ຄວາມທຸກທໍລະມານ, ແລະການກັບໃຈໃໝ່ໄດ້ກະກຽມເພິ່ນເພື່ອວຽກງານນີ້. ຈົນເຫັນຄວາມອ່ອນແອຂອງຕົນເອງແລ້ວ ເພິ່ນຈິ່ງຮູ້ຄວາມຈໍາເປັນທີ່ຜູ້ເຊື່ອຕ້ອງເພິ່ງພາພຣະຄຣິສ. ໃນທ່າມກາງການທົດລອງນັ້ນ ເປໂຕໄດ້ເຂົ້າໃຈວ່າ ມະນຸດຈະປອດໄພກໍຕໍ່ເມື່ອປະຕິເສດຕົນເອງ ແລ້ວເພິ່ງພາພຣະຜູ້ຊ່ວຍໃຫ້ພົ້ນ. {AA 515.1}

// {AA 515.2}

ໃນເວລາທີພຣະເຢຊູໄດ້ພົບພວກສາວົກຂອງພຣະອົງເປັນຄັ້ງສຸດທ້າຍຢູ່ແຄມທະເລ ອັກຄະສາວົກເປໂຕໄດ້ຖືກແຕ່ງຕັ້ງຄືນໃໝ່ ໃຫ້ເປັນໜຶ່ງໃນບັນດາສາວົກສິບສອງຄົນ. ພຣະເຢຊູໄດ້ຖາມເພິ່ນສາມຄັ້ງວ່າ: “ເຈົ້າຮັກເຮົາບໍ?” (ໂຢຮັນ 21:15-17). ພຣະເຢຊູໄດ້ມອບໝາຍໜ້າທີ່ໃຫ້ເພິ່ນລ້ຽງຝູງແກະຂອງພຣະອົງ. ເມື່ອກັບມາຫາພຣະຄຣິສແລະເປັນທີ່ຍອມຮັບຕໍ່ພຣະອົງແລ້ວ ເພິ່ນພໍ່ພຽງແຕ່ຈະຕ້ອງໄປຊອກຫາແກະທີ່ບໍ່ມີຝູງ ແຕ່ຕ້ອງເປັນຜູ້ລ້ຽງດ້ວຍ. {AA 515.2}

// {AA 515.3}

ພຣະຄຣິສໄດ້ຕັ້ງເງື່ອນໄຂດຽວໃຫ້ອັກຄະສາວົກເປໂຕ ຄື “ເຈົ້າຮັກເຮົາບໍ?” ສິ່ງນີ້ເປັນຄຸນສົມບັດຈໍາເປັນທີ່ສຸດ. ເພິ່ນອາດຈະມີທຸກຢ່າງ ແຕ່ຖ້າບໍ່ມີຄວາມຮັກຂອງພຣະຄຣິສ ກໍບໍ່ສາມາດເປັນຜູ້ລ້ຽງແກະທີ່ຊື່ສັດຂອງພຣະເຈົ້າໄດ້. ຄວາມຮູ້, ຄວາມເມດຕາ, ຝີປາກ, ຄວາມກະຕືລືລົ້ນ ລ້ວນແຕ່ສໍາຄັນຕໍ່ການຮັບໃຊ້ ແຕ່ຖ້າປາສະຈາກຄວາມຮັກຂອງພຣະຄຣິສໃນຈິດໃຈແລ້ວ ວຽກງານຂອງຜູ້ຮັບໃຊ້ກໍຈະລົ້ມເຫຼວ. {AA 515.3}

// {AA 516.1}

ຄວາມຮັກຂອງພຣະຄຣິສບໍ່ແມ່ນຄວາມຮູ້ສຶກຊົ່ວຄາວ ແຕ່ເປັນຫຼັກການທີ່ມີຊີວິດ ເປັນພະລັງຍືນຍົງຢູ່ໃນຈິດໃຈ. ຖ້າຫາກລັກສະນະນິໄສແລະການປະພຶດຂອງຜູ້ລ້ຽງແກະເປັນແບບຢ່າງໃຫ້ແກ່ຄວາມຈິງທີ່ຕົນປະກາດ ພຣະເຈົ້າກໍຈະພໍພຣະໄທການຮັບໃຊ້ຂອງຜູ້ນັ້ນ. ຄວາມຫວັງໃນພຣະຄຣິສຈະລວມຜູ້ລ້ຽງກັບຝູງແກະເຂົ້າເປັນໜຶ່ງດຽວ. {AA 516.1}

// {AA 516.2}

ການປະຕິບັດຂອງພຣະເຢຊູຕໍ່ອັກຄະສາວົກເປໂຕເປັນບົດຮຽນສໍາລັບເພິ່ນເອງແລະສາວົກຄົນອື່ນໆ. ເຖິງວ່າເປໂຕເຄີຍປະຕິເສີດພຣະເຢຊູ ຄວາມຮັກຂອງພຣະອົງກໍບໍ່ເຄີຍສັ່ນຄອນ. ແລະເມື່ອເພິ່ນຮັບໜ້າທີ່ປະກາດພຣະຄໍາແລ້ວ ເພິ່ນຕ້ອງໄດ້ຮັບມືກັບຜູ້ກະທໍາຜິດດ້ວຍຄວາມອົດທົນ, ດ້ວຍຄວາມເຫັນອົກເຫັນໃຈ, ແລະດ້ວຍຄວາມຮັກທີ່ໃຫ້ອະໄພ. ເພິ່ນຕ້ອງຈື່ຈໍາຄວາມອ່ອນແອແລະຄວາມບົກຜ່ອງຂອງຕົນ ແລະ ເບິ່ງແຍງແກະໃຫຍ່ແລະແກະໜຸ່ມທີ່ໄດ້ມອບໃຫ້ດ້ວຍຄວາມອ່ອນໂຍນດັ່ງທີ່ພຣະຄຣິສໄດ້ປະຕິບັດຕໍ່ເພິ່ນເອງ. {AA 516.2}

// {AA 516.3}

ມະນຸດບາບມັກໂຫດຮ້າຍຕໍ່ຜູ້ຖືກທົດລອງແລະຜິດພາດ. ພວກເຂົາບໍ່ສາມາດອ່ານຄວາມຮູ້ສຶກ ບໍ່ຮູ້ຄວາມດິ້ນຮົນແລະຄວາມເຈັບປວດຂອງຈິດໃຈໄດ້. ພວກເຂົາຕ້ອງຮຽນຄໍາຕໍານິຕິຕຽນທີ່ສະແດງຄວາມຮັກ, ການຕີສອນທີ່ເປັນປະໂຫຍດ, ແລະຄໍາຕັກເຕືອນທີ່ໃຫ້ຄວາມຫວັງ. {AA 516.3}

// {AA 516.4}

ຕະຫຼອດໄລຍະການຮັບໃຊ້ ອັກຄະສາວົກເປໂຕໄດ້ເບິ່ງແຍງຝູງແກະຢ່າງຊື່ສັດ ແລະ ສົມກັບການແຕ່ງຕັ້ງແລະໜ້າທີ່ມອບໝາຍໃຫ້ໂດຍພຣະຄຣິສ. ເພິ່ນໄດ້ຍົກຍໍພຣະເຢຊູໄທນາຊາເຣັດວ່າເປັນຄວາມຫວັງຂອງຊາດອິດສະຣາເອນ ເປັນຜູ້ຊ່ວຍໃຫ້ພົ້ນຂອງມະນຸດ. ເພິ່ນໄດ້ດໍາເນີນຊີວິດຢູ່ໃຕ້ການເຝິກຝົນຂອງພຣະຄຣິສ. ເພິ່ນໃຊ້ທຸກວິທີສິດສອນໃຫ້ຜູ້ເຊື່ອເຂົ້າຮ່ວມການຮັບໃຊ້ຢ່າງຫ້າວຫັນ. ແບບຢ່າງອັນດີຂອງເພິ່ນແລະການຮັບໃຊ້ອັນບໍ່ຮູ້ອິດຮູ້ເມື່ອຍໄດ້ບັນດານໃຫ້ຄົນໜຸ່ມຫຼາຍຄົນຖວາຍຕົວໝົດໃຈເພື່ອພາລະກິດການຮັບໃຊ້. ເມື່ອເວລາຜ່ານໄປ ອິດທິພົນຂອງເພິ່ນໃນຖານະອາຈານສອນແລະຜູ້ນໍາກໍເພີ່ມຂຶ້ນ; ເພິ່ນບໍ່ເຄີຍລືມໜ້າທີ່ການປະກາດພິເສດແກ່ຄົນຢິວ ທັງຍັງໄດ້ໃຫ້ຄໍາພະຍານໃນດິນແດນຕ່າງໆແລະເສີມສ້າງຄວາມເຊື່ອຂອງຄົນຈໍານວນຫຼວງຫຼາຍໃຫ້ເຂັ້ມແຂງໃນຂ່າວປະເສີດ. {AA 516.4}

// {AA 517.1}

ໃນໄລຍະຮັບໃຊ້ທໍາອິດ ອັກຄະສາວົກເປໂຕໄດ້ຮັບການບັນດານໃຈໃຫ້ຂຽນຈົດໝາຍຫາພວກຜູ້ເຊື່ອທີ່ “ກະຈັດກະຈາຍຢູ່ຕາມແຂວງຕ່າງໆເຊັ່ນ: ປົນໂຕ, ຄາລາເຕຍ, ກາປາໂດເກຍ, ເອເຊຍ ແລະບີທີເນຍ.” ຈົດໝາຍຂອງເພິ່ນເປັນເຄື່ອງມືໃນການຟື້ນຟູກໍາລັງໃຈແລະຊູກໍາລັງຄວາມເຊື່ອຂອງບັນດາຜູ້ທີ່ກໍາລັງປະເຊີນໜ້າກັບການທົດລອງແລະຄວາມລໍາບາກ ແລະໃຫ້ບັນດາຜູ້ທີ່ພົບພໍ້ການທົດລອງນາໆປະການ ທັງສ່ຽງທີ່ຈະຫຼົງອອກຈາກພຣະເຈົ້າ ໄດ້ຮັບການຊຸກຍູ້ເຂົ້າສູ່ການສ້າງຄຸນງາມຄວາມດີອີກຄັ້ງ. ຈົດໝາຍເຫຼົ່ານັ້ນສະແດງໃຫ້ເຫັນວ່າຜູ້ຂຽນແມ່ນຜູ້ທີ່ໄດ້ຮັບຄວາມທຸກທໍລະມານແລະຄວາມເລົ້າໂລມໃຈຂອງພຣະຄຣິສ ຄືຜູ້ທີ່ຊີວິດທັງໝົດໄດ້ຮັບການປ່ຽນແປງດ້ວຍພຣະຄຸນ ຄືຜູ້ທີ່ມີຄວາມຫວັງອັນແນ່ນອນແລະໝັ້ນຄົງໃນຊີວິດນິລັນ. {AA 517.1}

// {AA 517.2}

ໃນຈົດໝາຍນັ້ນ ເພິ່ນໄດ້ກ່າວສັນລະເສີນແລະຂອບພຣະຄຸນພຣະເຈົ້າ. ເພິ່ນໄດ້ເລີ່ມຕົ້ນ ໂດຍການກ່າວວ່າ: “ສາທຸການແດ່ພຣະເຈົ້າ ພຣະບິດາແຫ່ງອົງພຣະເຢຊູຄຣິສເຈົ້າຂອງເຮົາທັງຫຼາຍ ຜູ້ໄດ້ຊົງພຣະມະຫາກະລຸນາແກ່ພວກເຮົາ ຊົງໂຜດໃຫ້ພວກເຮົາບັງເກີດໃໝ່ເຂົ້າສູ່ຄວາມຫວັງໃຈອັນມີຊີວິດຢູ່ໂດຍການຄືນພຣະຊົນຂອງພຣະເຢຊູຄຣິສເຈົ້າ, ເພື່ອຮັບມໍລະດົກອັນຄົບບໍລິບູນ ເຊິ່ງພຣະເຈົ້າໄດ້ຮັກສາໄວ້ສໍາລັບໄພ່ພົນຂອງພຣະອົງໃນສະຫວັນ ເຊິ່ງເປັນບ່ອນທີ່ບໍ່ເປື່ອຍເນົ່າ ບໍ່ຊົ່ວມົວໝອງແລະບໍ່ຫ່ຽວແຫ້ງຈັກເທື່ອ. ເຊິ່ງເປັນຜູ້ທີ່ລິດອໍານາດຂອງພຣະເຈົ້າຊົງເຝົ້າຮັກສາໄວ້ດ້ວຍຄວາມເຊື່ອ ຈົນໄດ້ເຖິງຄວາມພົ້ນ ເຊິ່ງພ້ອມແລ້ວທີ່ຈະປະກົດໃນວັນສຸດທ້າຍ.” {AA 517.2}

// {AA 517.3}

ຍ້ອນຄວາມຫວັງໃຈໃນມໍລະດົກອັນແນ່ນອນໃນໂລໃໝ່ ຄຣິສຕຽນໃນຍຸກຕົ້ນຈິ່ງສາມາດຍິນດີໄດ້ ແມ່ນແຕ່ເມື່ອຖືກທົດລອງແລະໄດ້ຮັບຄວາມລໍາບາກໜັກ. ອັກຄະສາວົກເປໂຕໄດ້ຂຽນວ່າ: ພວກເຈົ້າ “ຊົມຊື່ນຍິນດີຫາຍ ເຖິງແມ່ນວ່າດຽວນີ້ຈໍາເປັນທີ່ພວກເຈົ້າຈະຕ້ອງອົດທົນຄວາມທຸກໂສກ ດ້ວຍການຖືກທົດລອງຕ່ງງໆໃນໄລຍະໜຶ່ງ. ເຖິງແມ່ນວ່າຄໍາກໍຍັງຖືກລອງດ້ວຍໄຟ ແຕ່ຄວາມເຊື່ອທີ່ຖືກລອງກໍປະເສີດກວ່າຄໍາທີ່ຍ່ອມຮູ້ສູນຫາຍໄປ. ດັ່ງນັ້ນ ການທົດລອງຕ່າງໆເກີດຂຶ້ນເພື່ອໃຫ້ຄວາມເຊື່ອທີ່ລອງແລ້ວນັ້ນປະກົດວ່າ ຄວນໄດ້ຮັບຄໍາສັນລະເສີນ ສະຫງ່າລາສີ ແລະກຽດຕິຍົດ ໃນເວລາທີ່ພຣະເຢຊູຄຣິສເຈົ້າສະເດັດມາປະກົດ. ພຣະອົງຜູ້ທີ່ພວກເຈົ້າຍັງບໍ່ໄດ້ເຫັນ ແຕ່ພວກເຈົ້າກໍຍັງຮັກພຣະອົງຢູ່ ເຖິງແມ່ນວ່າຂະນະນີ້ ພວກເຈົ້າບໍ່ເຫັນພຣະອົງ ແຕ່ຍັງເຊື່ອແລະຊື່ມຊົມຍິນດີ ດ້ວຍຄວາມຍິນດີອັນຮຸ່ງເຮືອງ ເຊິ່ງເຫຼືອທີ່ຈະອະທິບາຍໄດ້.” {AA 517.3}

// {AA 518.1}

ຖ້ອຍຄໍາຂອງເປໂຕຂຽນຂຶ້ນເພື່ອສອນຜູ້ເຊື່ອໃນທຸກຍຸກທຸກສະໄໝ ແລະ ມີຄວາມໝາຍຄວາມສໍາຄັນພິເສດຕໍ່ບັນດາຜູ້ທີ່ອາໄສຢູ່ໃນຍຸກທີ່ “ອາວະສານຂອງທຸກສິ່ງທັງປວງໃກ້ຈະມາເຖິງແລ້ວ.” ຄໍາບອກສອນແລະຄໍາເຕືອນ ລວມທັງຄວາມເຊື່ອແລະຄວາມກ້າຫານຂອງເພິ່ນ ເປັນສິ່ງທີ່ຈໍາເປັນຕໍ່ທຸກຄົນທີ່ຮັກສາຄວາມເຊື່ອໄວ້ “ຈົນເຖິງທີ່ສຸດ.” ເຮັບເຣີ 3:14. {AA 518.1}

// {AA 518.2}

ເພິ່ນພະຍາຍາມສອນຜູ້ເຊື່ອໃຫ້ຮູ້ຄວາມສໍາຄັນຂອງການຫ້າມໃຈບໍ່ໃຫ້ເຈີດໄປຫາສິ່ງຫວງຫ້າມ ຫຼື ບໍ່ທຸ່ມເທເຫື່ອແຮງໃສ່ສິ່ງເລັກນ້ອຍ. ຜູ້ທີ່ບໍ່ຢາກຕົກເປັນເຫຍື່ອຂອງຊາຕານ ຕ້ອງປ້ອງກັນຈິດໃຈໄວ້ໃຫ້ດີ: ຕ້ອງບໍ່ອ່ານ, ບໍ່ເບິ່ງ, ບໍ່ຟັງສິ່ງທີ່ພາແນວຄິດໄປສູ່ຄວາມມົວໝອງ. ເຈົ້າຂອງຕ້ອງບໍ່ປ່ອຍໃຫ້ຈິດໃຈຄິດຮະຮາມຕາມກົນອຸບາຍຂອງມານ. ຕ້ອງປ້ອງກັນຈິດໃຈໃຫ້ແໜ້ນໜາ ຖ້າບໍ່ດັ່ງນັ້ນ ຄວາມບາບພາຍນອກຈະກະຕຸນຄວາມບາບພາຍໃນ ແລະຈິດວິນຍານຈະຫຼົງຢູ່ໃນຄວາມມືດ. ເພິ່ນໄດ້ຂຽນສອນວ່າ: “ຈົ່ງມີສະຕິລະວັງຕົວ ແລະ ຈົ່ງຕັ້ງຄວາມຫວັງໃຫ້ເຕັມບໍລິບູນໃນພຣະຄຸນ ທີ່ຈະໂຜດປະທານໃຫ້ພວກເຈົ້າ ເມື່ອພຣະເຢຊູເຈົ້າສະເດັດມາປະກົດ ... ຢ່າດໍາເນີນຊີວິດຕາມຕັນຫາແບບເກົ່າທີ່ພວກເຈົ້າເຄີຍມີໃນຄາວຍັງໂງ່ຢູ່ນັ້ນ. ແຕ່ເພາະພຣະອົງ ຜູ້ເຊົງເອີ້ນເຈົ້າທັງຫຼາຍນັ້ນບໍລິສຸດ ຝ່າຍພວກເຈົ້າຈົ່ງກາຍເປັນຜູ້ບໍລິສຸດ ໃນທາງກິລິຍາວາຈາທຸກປະການເໝືອນກັນ. ເພາະມີຄໍາຂຽນໄວ້ແລ້ວວ່າ, ‘ເຈົ້າທັງຫຼາຍຈົ່ງເປັນບໍລິສຸດ ເພາະຝ່າຍເຮົາບໍລິສຸດ.’” {AA 518.2}

// {AA 519.1}

“ຈົ່ງປະຕິບັດດ້ວຍຄວາມຢໍາເກງຕະຫຼອດເວລາທີ່ພວກເຈົ້າອາໄສຢູ່ໃນໂລກນີ້.​ ເພາະພວກເຈົ້າກໍຮູ້ຢູ່ແລ້ວວ່າ ພວກເຈົ້າຖືກໄຖ່ໃຫ້ເປັນອິດສະຫຼະຈາກການດໍາເນີນຊີວິດອັນບໍ່ມີປະໂຫຍດທີ່ສືບທອດມາຈາກບັນພະບູລຸດຂອງພວກເຈົ້າ ບໍ່ແມ່ນໄຖ່ດ້ວຍສິ່ງຂອງທີ່ເສື່ອມສູນໄປ ເໝືອນດັ່ງເງິນຫຼືຄໍາ ແຕ່ຊົງໄຖ່ດ້ວຍພຣະໂລຫິດອັນຊົງມີຄ່າຂອງພຣະຄຣິສ ເໝືອນດັ່ງເລືອດລູກແກະທີ່ບໍ່ມີຕໍາໜິຫຼືຮອຍດ່າງ. ພຣະອົງໄດ້ຖືກຊົງເລືອກໄວ້ໂດຍພຣະເຈົ້າກ່ອນວາງຮາກສ້າງໂລກ ແຕ່ເພື່ອເຫັນແກ່ພວກເຈົ້າ ພຣະອົງຈິ່ງໄດ້ໃຫ້ພຣະຄຣິສສະເດັດມາປະກົດໃນເວລາສຸດທ້າຍ. ໂດຍທາງພຣະອົງນັ້ນ ພວກເຈົ້າຈິ່ງໄດ້ໄວ້ວາງໃຈໃນພຣະເຈົ້າ ຜູ້ຊົງບັນດານໃຫ້ພຣະອົງເປັນຄືນມາຈາກຕາຍ ແລະ ຊົງປະທານສະຫງ່າລາສີໃຫ້ແກ່ພຣະອົງ ເພື່ອຄວາມເຊື່ອແລະຄວາມຫວັງຂອງພວກເຈົ້າຈະຕັ້ງຢູ່ໃນພຣະເຈົ້າ.” {AA 519.1}

// {AA 519.2}

ຖ້າເງິນແລະຄໍາສາມາດຊື້ຄວາມພົ້ນໄດ້ ພຣະເຈົ້າກໍຄົງຊື້ໄດ້ຢ່າງງ່າຍດາຍ ເພາະພຣະອົງຊົງກ່າວວ່າ: “ເງິນແລະຄໍາທັງໝົດຢູ່ໃນໂລກນີ້ເປັນຂອງເຮົາ.” ຮັກກາຍ 2:8. ແຕ່ວ່າມີແຕ່ໂລຫິດອັນປະເສີດຂອງພຣະບຸດຂອງພຣະເຈົ້າເທົ່ານັ້ນສາມາດໄຖ່ຄົນບາບໄດ້. ປັດໃຈຂອງຄວາມພົ້ນແມ່ນການເສຍສະຫຼະ. ອາຈານໂປໂລໄດ້ຂຽນວ່າ: “ເຈົ້າທັງຫຼາຍຮູ້ຈັກພຣະຄຸນຂອງອົງພຣະເຢຊູຄຣິສເຈົ້າຂອງພວກເຮົາແລ້ວວ່າ ເຖິງແມ່ນວ່າ ພຣະອົງຊົງຮັ່ງມີ ພຣະອົງກໍຍັງຊົງຍອມກາຍເປັນຄົນຍາກຈົນ ເພາະເຫັນແກ່ເຈົ້າທັງຫຼາຍ ເພື່ອເຈົ້າທັງຫຼາຍຈະໄດ້ກາຍເປັນຄົນຮັ່ງມີ ເນື່ອງຈາກຄວາມຍາກຈົນຂອງພຣະອົງ.” 2 ໂກຣິນໂທ 8:9. ພຣະເຈົ້າຊົງສະຫຼະພຣະອົງເອງເພື່ອໄຖ່ພວກເຮົາຈາກຄວາມຜິດບາບທັງໝົດ. ພຣະພອນອັນປະເສີດແຫ່ງຄວາມພົ້ນອັນເປັນ “ຂອງພຣະລາຊາທານອັນໂຜດມາແຕ່ພຣະເຈົ້າ ກໍຄືຊີວິດນິລັນດອນໃນພຣະເຢຊູຄຣິສເຈົ້າ ອົງພຣະຜູ້ເປັນເຈົ້າຂອງພວກເຮົາ.” ໂຣມ 6:23. {AA 519.2}

// {AA 519.3}

ອັກຄະສາວົກເປໂຕກ່າວຕໍ່ວ່າ: “ທີ່ເຈົ້າທັງຫຼາຍໄດ້ຊໍາລະຈິດໃຈຂອງຕົນໃຫ້ບໍລິສຸດດ້ວຍຄວາມເຊື່ອຟັງຄາມຈິງ ຈົງມີຄວາມຮັກພວກພີ່ນ້ອງຢ່າງຈິງໃຈ ພວກເຈົ້າຈົ່ງຮັກເຊິ່ງກັນແລະກັນດ້ວຍເຕັມໃຈ.” ພຣະຄໍາຂອງພຣະເຈົ້າ ກໍຄືຄວາມຈິງ ເປັນຊ່ອງທາງໃຫ້ພຣະອົງສໍາແດງພຣະວິນຍານແລະລິດອໍານາດຂອງພຣະອົງ. ການເຊື່ອຟັງພຣະຄໍາໃຫ້ຜົນຜະລິດອັນຈໍາເປັນ ຄື “ຄວາມຮັກພວກພີ່ນ້ອງຢ່າງຈິງໃຈ.” ຄວາມຮັກນີ້ມາຈາກສະຫວັນແລະນໍາໄປສູ່ຄວາມສູງສົ່ງກັບຄວາມບໍ່ເຫັນແກ່ຕົວ. {AA 519.3}

// {AA 520.1}

ເມື່ອຄວາມຈິງກາຍເປັນຫຼັກການດໍາເນີນຊີວິດ ຈິດວິນຍານກໍຈະ “ໄດ້ເກີດໃໝ່ ... ບໍ່ແມ່ນເກີດຈາແນວປູກທີ່ອາດເປື່ອຍເນົ່າ ແຕ່ເກີດຈາກແນວປູກທີ່ບໍ່ອາດເປື່ອຍເນົ່າ ຄືເກີດຈາກພຣະທໍາຂອງພຣະເຈົ້າ ອັນຊົງຊີວິດແລະຕັ້ງໝັ້ນຄົງ.” ການເກີດໃໝ່ແມ່ນເນື່ອງມາຈາກການຮັບເອົາພຣະຄຣິສ ຜູ້ຊົງເປັນພຣະທໍາຂອງພຣະເຈົ້າ. ເມື່ອພຣະວິນຍານບໍລິສຸດສັກຄວາມຈິງໃສ່ຈິດໃຈ ຄວາມເຂົ້າໃຈໃໝ່ກໍຈະເກີດຂຶ້ນ ແລະກໍາລັງທີ່ແຫ້ງຂອດກໍຈະໄດ້ຮັບການກະຕຸ້ນໃຫ້ຮ່ວມມືກັບພຣະເຈົ້າ. {AA 520.1}

// {AA 520.2}

ອັກຄະສາວົກເປໂຕແລະອັກຄະສະວົກຄົນອື່ນເປັນຢ່າງນັ້ນ. ພຣະຄຣິສຊົງເປັນຜູ້ເປີດເຜີຍຄວາມຈິງໃຫ້ໂລກຮູ້. ພຣະອົງໄດ້ຫວ່ານແນວປູກອັນບໍ່ເປື່ອຍເນົ່າ ຄືພຣະຄໍາຂອງພຣະເຈົ້າ ໃນຈິດໃຈຂອງນຸດ. ແຕ່ວ່າຜູ້ຟັງຫຼາຍຄົນບໍ່ໄດ້ເຂົ້າໃຈຄໍາສອນອັນປະເສີດຂອງພຣະອົງ. ຫຼັງຈາກພຣະອົງສະເດັດຂຶ້ນສະຫວັນແລ້ວ ພຣະວິນຍານບໍລິສຸດໄດ້ບັນດານໃຫ້ສາວົກຂອງພຣະອົງເຂົ້າໃຈຄໍາສອນເຫຼົ່ານັ້ນ ແລະ ຕື່ນຂຶ້ນ. ຄວາມໝາຍຂອງຄວາມຈິງເຫຼົ່ານັ້ນຖືກສໍາແດງໃຫ້ພວກເຂົາມີຄວາມເຂົ້າໃຈ ແລະຄວາມຈິງອັນບໍລິສຸດ ບໍ່ມີຮອຍດ່າງ ກໍຢັ່ງຮາກ. ແລ້ວສິ່ງອັດສະຈັນໃນຊິດວິດຂອງພຣະເຢຊູກໍເກີດຂຶ້ນໃນຊີວິດຂອງພວກເຂົາ. ພຣະທໍາໄດ້ເປັນຄໍາພະຍານຜ່ານພວກເຂົາ ເຊິ່ງພຣະອົງໄດ້ແຕ່ງຕັ້ງ ແລະພວກເຂົາກໍປະກາດຄວາມຈິງອັນຍິ່ງໃຫຍ່ ວ່າ: “ພຣະທໍາໄດ້ຊົງບັງເກີດເປັນມະນຸດ ແລະອາໄສຢູ່ທ່າມກາງເຮົາທັງຫຼາຍ ບໍລິບູນດ້ວຍພຣະຄຸນແລະຄວາມຈິງ.” “ພວກເຮົາທຸກຄົນໄດ້ຮັບຄວາມຄົບບໍລິບູນຈາກພຣະອົງ ເປັນພຣະຄຸນຊ້ອນພຣະຄຸນ.” ໂຢຮັນ 1:14, 16. {AA 520.2}

// {AA 521.1}

ອັກຄະສາວົກເປໂຕສອນໃຫ້ພວກຜູ້ເຊື່ອສຶກສາພຣະຄໍາພີ ເພື່ອໃຫ້ມີຄວາມເຂົ້າໃຈອັນຖືກຕ້ອງ ຈິ່ງຈະນໍາໄປສູ່ຊີວິດນິລັນດອນໄດ້. ເພິ່ນຮູ້ວ່າກ່ອນທີ່ຈະໄດ້ຮັບໄຊຊະນະໃນບັ້ນປາຍ ທຸກຄົນຕ້ອງພົບພໍ້ຄວາມສັບສົນແລະການທົດລອງ ແລະ ເພິ່ນຮູ້ເຊັ່ນກັນວ່າ ຄວາມເຂົ້າໃຈພຣະຄໍາພີຈະເຮັດໃຫ້ຜູ້ທີ່ຖືກທົດລອງຈື່ຈໍາຄໍາສັນຍາຕ່າງໆ ເຊິ່ງຈະເລົ້າໂລມຈິດໃຈ ແລະ ເສີມກໍາລັງຄວາມເຊື່ອທີ່ມີໃນພຣະເຈົ້າອົງຍິ່ງໃຫຍ່. {AA 521.1}

// {AA 521.2}

ເພິ່ນກ່າວວ່າ: “‘ມະນຸດທຸກຄົນເປັນດັ່ງຕົ້ນຫຍ້າ ແລະ ສະຫງ່າລາສີຂອງພວກເຂົາກໍເປັນດັ່ງດອກຫຍ້າ ຕົ້ນຫຍ້າຫ່ຽວແຫ້ງໄປ ແລະ ດອກມັນກໍລ່ວງຫຼົ່ນໄປ ແຕ່ພຣະຄໍາຂອງອົງພຣະຜູ້ເປັນເຈົ້າຕັ້ງໝັ້ນຄົງຢູ່ຕະຫຼອດຊົ່ວນິລັນດອນ.’ ພຣະຄໍານັ້ນຄືຂ່າວປະເສີດທີ່ໄດ້ປະກາດໃຫ້ພວກເຈົ້າຮູ້ແລ້ວ. ເຫດສະນັ້ນ ເຈົ້າທັງຫຼາຍຈົ່ງລະຖິ້ມຄວາມຄິດຮ້າຍທັງປວງ ກົນອຸບາຍທຸກຢ່າງ ການໜ້າຊື່ໃຈຄົດ ຄວາມອິດສາ ແລະຄໍາເວົ້ານິນທາທັງໝົດ. ຈົ່ງເປັນເໝືອນດັ່ງເດັກນ້ອຍໆທີ່ເກີດໃໝ່ ຈົ່ງຮ້ອນໃຈປາຖະໜາຫານໍ້ານົມອັນບໍລິສຸດຝ່າຍຈິດວິນຍານ ເພື່ອວ່າດ້ວຍນໍ້ານົມນັ້ນ ພວກເຈົ້າຈະໄດ້ຈະເລີນຂຶ້ນເຖິງຄວາມພົ້ນ. ພວກເຈົ້າໄດ້ຄົ້ນພົບແລະສໍາພັດດ້ວຍຕົນເອງແລ້ວວ່າ, ອົງພຣະຜູ້ເປັນເຈົ້າປະກອບດ້ວຍພຣະເມດຕາກະລຸນາ.” {AA 521.2}

// {AA 521.3}

ຜູ້ເຊື່ອຫຼາຍຄົນທີ່ອັກຄະສາວົກເປໂຕຂຽນຈົດໝາຍຫາ ອາໄສຢູ່ທ່າມກາງຄົນນອກສາສະໜາ ແລະຈໍາຕ້ອງເພິ່ງພາຄວາມຄວາມຈົງຮັກພັດດີຕໍ່ການຊົງເອີ້ນຂອງພຣະເຈົ້າ. ເພິ່ນໄດ້ເຊີນຊວນໃຫ້ພວກເຂົາຮັບເອົາສິດທິພິເສດຕ່າງໆໃນຖານະເປັນຜູ້ຕິດຕາມພຣະເຢຊູ. ເພິ່ນກ່າວວ່າ: “ຝ່າຍເຈົ້າທັງຫຼາຍເປັນຊາດທີ່ພຣະເຈົ້າຊົງເລືອກໄວ້ແລ້ວ ເປັນປະໂລຫິດຫຼວງ ເປັນປະຊາຊາດບໍລິສຸດ ເປັນພົນລະເມືອງຂອງພຣະເຈົ້າ ເພື່ອເຈົ້າທັງຫຼາຍຈະໄດ້ປະກາດພຣະບາລະມີຂອງພຣະອົງ ຜູ້ໄດ້ຊົງເອີ້ນພວກເຈົ້າໃຫ້ອອກມາຈາກຄວາມມືດ ເຂົ້າໄປສູ່ຄວາມສະຫວ່າງອັນມະຫັດສະຈັນຂອງພຣະອົງ. ຄືເມື່ອກ່ອນນັ້ນ ເຈົ້າທັງຫຼາຍບໍ່ມີຊາດ, ແຕ່ບັດນີ້ເປັນພົນລະເມືອງຂອງພຣະເຈົ້າ ເມື່ອກ່ອນພວກເຈົ້າບໍ່ໄດ້ຮັບພຣະກະລຸນາ, ແຕ່ບັດນີ້ພວກເຈົ້າໄດ້ຮັບພຣະກະລຸນາແລ້ວ. {AA 521.3}

// {AA 522.1}

“ເຈົ້າທັງຫຼາຍທີ່ຮັກເອີຍ ຂ້າພະເຈົ້າຂໍເຕືອນສະຕິພວກເຈົ້າ ເໝືອນເປັນຄົນຕ່າງຊາດທີ່ທ່ອງທ່ຽວໃນໂລກນີ້ ໃຫ້ງົດເວັ້ນຈາກຕັນຫາແນວມະນຸດ ເຊິ່ງທໍາການຕໍ່ສູ້ຈິດວິນຍານ. ຈົ່ງດໍາເນີນຊີວິດອັນດີງາມຢູ່ໃນທ່າມກາງຄົນຕ່າງຄວາມເຊື່ອ ເພື່ອວ່າເມື່ອພວກເຈົ້າຖືກກ່າວຫາວ່າເປັນຄົນເຮັດຊົ່ວນັ້ນ, ພວກເຂົາກໍຈະໄດ້ເຫັນຄຸນຄວາມດີຂອງພວກເຈົ້າ ຈະໄດ້ສັນລະເສີນພຣະເຈົ້າ ໃນວັນທີ່ພຣະອົງສະເດັດມາປະກົດ.” {AA 522.1}

// {AA 522.2}

ອັກຄະສາວົກເປໂຕໄດ້ວາງແບບຢ່າງທັດສະນະຄະຕິທີ່ຜູ້ເຊື່ອຄວນມີຕໍ່ອໍານາດການປົກຄອງ ວ່າ: “ເພາະເຫັນແກ່ອົງພຣະຜູ້ເປັນເຈົ້າ ເຈົ້າທັງຫຼາຍຈົ່ງຍອມຢູ່ໃຕ້ຂໍ້ບັງຄັບທຸກຢ່າງທີ່ມະນຸດຕັ້ງໄວ້ ບໍ່ວ່າຜູ້ນັ້ນຈະເປັນກະສັດຜູ້ສູງສຸດ ຫຼືບັນດາຜູ້ປົກຄອງທີ່ໄດ້ຮັບການແຕ່ງຕັ້ງຈາກເພິ່ນໃຫ້ລົງໂທດຜູ້ທີ່ເຮັດຊົ່ວແລະຍ້ອງຍໍຜູ້ທີ່ເຮັດດີ. ດ້ວຍວ່າ, ພຣະເຈົ້າຢາກໃຫ້ພວກເຈົ້າລະງັບຄວາມໂງ່ງ່າວຂອງຄົນ ດ້ວຍຄຸນຄວາມດີທີ່ພວກເຈົ້າໄດ້ເຮັດນັ້ນ. ຈົ່ງດໍາເນີນຊີວິດຢ່າງຄົນມີເສລີພາບ ແຕ່ຢ່າໃຊ້ເສລີພາບນັ້ນເປັນຂໍ້ອ້າງເພື່ອເຮັດຄວາມຊົ່ວ ແຕ່ຈົ່ງດໍາເນີນຊີວິດເໝືອນເປັນຂ້ອຍຂ້າຂອງພຣະເຈົ້າ. ຈົ່ງໃຫ້ກຽດແກ່ທຸກໆຄົນ ຈົ່ງຮັກບັນດາພີ່ນ້ອງໃນຄວາມເຊື່ອດຽວກັນ ຈົ່ງຢໍາເກງພຣະເຈົ້າ ແລະຈົ່ງເຄົາລົບນັບຖືຜູ້ທີ່ມີອໍານາດສູງສຸດ.” {AA 522.2}

// {AA 522.3}

ເພິ່ນສອນຜູ້ທີ່ເປັນຄົນຮັບໃຊ້ວ່າ: ຈົ່ງ “ຍອມຟັງຄວາມນາຍຂອງຕົນ ດ້ວຍຄວາມເຄົາລົບທຸກຢ່າງບໍ່ແມ່ນແຕ່ນາຍຜູ້ໃຈດີ ແລະ ຜູ້ໃຫ້ຄວາມເຫັນອົກເຫັນໃຈເທົ່ານັ້ນ ແຕ່ທັງຕໍ່ນາຍຜູ້ທີ່ໂຫດຮ້າຍດ້ວຍ. ຖ້າພວກເຈົ້າທົນຄວາມທຸກລໍາບາກອັນບໍ່ເປັນທໍາເນື່ອງຈາກຄວາມເຊື່ອໃນພຣະເຈົ້າ ພຣະອົງຈະຊົງອວຍພອນແກ່ພວກເຈົ້າ. ເພາະຖ້າພວກເຈົ້າເຮັດການຊົ່ວ ແລະ ອົດທົນເອົາການຂ້ຽນຕີເພາະເຮັດຊົ່ວ ຈະເປັນການດີການຊອບຢ່າງໃດ? ແຕ່ຖ້າພວກເຈົ້າເຮັດການດີ ແລະ ອົດທົນເອົາຄວາມທຸກທໍລະມານເພາະການດີນັ້ນ ດັ່ງນັ້ນແຫຼະ ເປັນການຊອບຕໍ່ພຣະພັກພຣະເຈົ້າ. ເພາະວ່າ ພຣະເຈົ້າໄດ້ຊົງເອີ້ນພວກເຈົ້າໄວ້ສໍາລັບການນີ້ແຫຼະ ເພາະພຣະຄຣິສກໍໄດ້ຊົງທົນທຸກທໍລະມານແທນເຈົ້າທັງຫຼາຍເໝືອນກັນ ໂດຍໃຫ້ເປັນແບບຢ່າງແກ່ພວກເຈົ້າ ເພື່ອພວກເຈົ້າຈະໄດ້ຕິດຕາມຮອຍພຣະບາດຂອງພຣະອົງ. ພຣະອົງບໍ່ໄດ້ເຮັດບາບຈັກປະການ ແລະຄວາມຕົວະຈາກປາກຂອງພຣະອົງກໍບໍ່ມີ. ເມື່ອເຂົາກ່າວຄໍາໝິ່ນປະໝາດພຣະອົງ ພຣະອົງກໍບໍ່ໄດ້ຕອບຄືນ ເມື່ອພຣະອົງທົນທຸກທໍລະມານ ພຣະອົງກໍບໍ່ໄດ້ຂູ່ອາຄາດ ແຕ່ພຣະອົງໄດ້ມອບຄວາມຫວັງໄວ້ກັບພຣະເຈົ້າຜູ້ຕັດສິນຢ່າງຍຸຕິທໍາ. ໃນພຣະກາຍຂອງພຣະອົງເອງ ພຣະອົງໄດ້ຊົງຮັບແບກຫາບຂອງພວກເຮົາໄປເຖິງຕົ້ນໄມ້ນັ້ນ ເພື່ອພວກເຮົາຈະໄດ້ຕາຍເສຍຝ່າຍການບາບ ແລະ ມີຊີີວິດຝ່າຍຄວາມຊອບທໍາ, ດ້ວຍບາດແຜຂອງພຣະອົງ ເຈົ້າທັງຫຼາຍກໍດີປົກກະຕິແລ້ວ. ເພາະວ່າ ພວກເຈົ້າເປັນເໝືອນດັ່ງແກະທີ່ຫຼົງເສຍໄປ, ແຕ່ບັດນີ້ພວກເຈົ້າຖືກນໍາຄືນມາຫາພຣະຜູ້ລ້ຽງແລະຜູ້ເບິ່ງແຍງຈິດວິນຍານຂອງພວກເຈົ້າແລ້ວ.” {AA 522.3}

// {AA 523.1}

ເພິ່ນສອນໃຫ້ແມ່ຍິງທີ່ເຊື່ອເວົ້າຈາອ່ອນນ້ອມ ທັງແຕ່ງກາຍແລະປະພຶດຕົນຢ່າງເໝາະສົມ. ເພິ່ນກ່າວວ່າ: “ການປະດັບຕົບແຕ່ງກາຍນັ້ນ ຢ່າໃຫ້ເປັນການປະດັບຕົບແຕ່ງພາຍນອກ ຄືການແຕ່ງຊົງຜົມ ໃສ່ເຄື່ອງຄໍາ ແລະການນຸ່ງຖື ແຕ່ໃຫ້ເປັນການປະດັບທີ່ຊ່ອນໄວ້ໃນຈິດໃຈ ແຕ່ງດ້ວຍເຄື່ອງປະດັບທີ່ບໍ່ຮູ້ເສື່ອມສູນ ຄືດ້ວຍຈິດໃຈອ່ອນສຸພາບແລະສະຫງຽມຄ່ຽມຄົມ ເຊິ່ງເປັນສິ່ງທີ່ມີຄ່າສູງໃນສາຍພຣະເນດຂອງພຣະເຈົ້າ.” {AA 523.1}

// {AA 523.2}

ບົດຮຽນນີ້ແມ່ນສໍາລັບຜູ້ເຊື່ອໃນທຸກຍຸກທຸກສະໄໝ. “ພວກເຈົ້າຈະຮູ້ຈັກຜູ້ປະກາດພຣະຄໍາປອມດ້ວຍຜົນຂອງພວກເຂົາ1.” ມັດທາຍ 7:20. ການປະດັບຈິດໃຈດ້ວຍຄວາມອ່ອນສຸພາບແລະຄວາມສະຫງຽມຄ່ຽມຄົມເປັນສິ່ງມີຄ່າເໜືອຄັນນານັບ. ໃນຊີວິດຂອງຄຣິສຕຽນທີ່ແທ້ຈິງ ການປະດັບພາຍນອກຕ້ອງສອດຄ່ອງກັບສັນຕິສຸກແລະຄວາມບໍລິສຸດພາຍໃນ. ພຣະເຢຊູຊົງກ່າວວ່າ: “ຖ້າຜູ້ໃດຢາກຕາມເຮົາມາ ໃຫ້ຜູ້ນັ້ນເອົາຊະນະຕົນເອງ ຮັບແບກໄມ້ກາງແຂນຂອງຕົນ ແລ້ວຕິດຕາມເຮົາມາ2.” ມັດທາຍ 16:24. ການເອົາຊະນະຕົນເອງກັບຄວາມເສຍສະຫຼະ ຈະເປັນຈຸດເດັ່ນຂອງຊີວິດຄຣິສຕຽນ. ຫຼັກຖານການປ່ຽນແປງລົດຊະນິຍົມຈະປະກົດໃຫ້ເຫັນໃນການແຕ່ງກາຍຂອງທຸກຄົນທີ່ເດີນຕາມທາງຂອງບັດດາຜູ້ທີ່ໄດ້ຮັບການຊົງໄຖ່ຂອງອົງພຣະຜູ້ເປັນເຈົ້າ. {AA 523.2}

// {AA 523.3}

ການມັກຮັກແລະປາຖະໜາຄວາມສວຍຄວາມງາມເປັນສິ່ງທີ່ຖືກຕ້ອງ ແຕ່ວ່າພຣະເຈົ້າຊົງປາຖະໜາໃຫ້ພວກເຮົາຮັກແລະສະແຫວງຫາຄວາມສວຍງາມສູງສົ່ງທີ່ສຸດກ່ອນ ເຊິ່ງເປັນສິ່ງທີ່ບໍ່ຮູ້ເສື່ອມສູນ. ບໍ່ມີການປະດັບພາຍນອກໃດໆສາມາດປຽບທຽບກັບຄຸນຄ່າແລະຄວາມສວຍງາມຂອງ “ຈິດໃຈອ່ອນສຸພາບແລະສະຫງຽມຄ່ຽມຄົມ” ໄດ້ ຄື “ຜ້າປ່ານເນື້ອລະອຽດສີຂາວ” (ພຣະນິມິດ 19:14) ເຊິ່ງຜູ້ບໍລິສຸດຂອງໂລກຈະນຸ່ງຖື. ຜ້າປ່ານນີ້ຈະເຮັດໃຫ້ສວຍງາມແລະເປັນຕາຮັກໃນໂລກນີ້ ແລະ ຫຼັງຈາກນັ້ນ ຈະເປັນບັດໃຊ້ຜ່ານເຂົ້າໄປໃນພຣະລາຊະວັງຂອງພຣະເຈົ້າ. ພຣະອົງຊົງສັນຍາວ່າ: “ຄົນເຫຼົ່ານັ້ນຈະນຸ່ງເຄື່ອງຂາວແລະຍ່າງໄປກັບເຮົາ ເພາະພວກເຂົາເປັນຜູ້ສົມຄວນຢູ່ແລ້ວ.” ພຣະນິມິດ 3:4. {AA 523.3}

// {AA 524.1}

ເມື່ອຄໍານຶງເຖິງອັນຕະລາຍທີ່ຄຣິສຕະຈັກຈະພົບພໍ້ ອັກຄະສາວົກເປໂຕໄດ້ສອນໃຫ້ຜູ້ເຊື່ອມີຄວາມໝັ້ນຄົງ ຕໍ່ສູ້ການທົດລອງແລະຄວາມທຸກທໍລະມານ. ເພິ່ນໄດ້ກ່າວວ່າ: “ຢ່າປະຫຼາດໃຈທີ່ພວກເຈົ້າໄດ້ຮັບຄວາມທຸກຮ້ອນຢ່າງແສນສາຫັດເປັນການລອງໃຈ.” {AA 524.1}

// {AA 524.2}

ການທົດລອງເປັນວິຊາຮຽນໜຶ່ງໃນໂຮງຮຽນຂອງພຣະຄຣິສ ເພື່ອຊໍາລະລ້າງໄພ່ພົນຂອງພຣະເຈົ້າໃຫ້ສະອາດ ປາສະຈາກເສດເຫຼືອຂອງໂລກີ. ຍ້ອນພຣະເຈົ້າຊົງນໍາພາໄພ່ພົນຂອງພຣະອົງ ຈິ່ງມີການທົດລອງເຂົ້າມາ. ການທົດລອງແລະອຸປະສັກຕ່າງໆເປັນເຄື່ອງມືເຝິກແອບ ແລະ ທັງເປັນເງື່ອນໄຂຄວາມສໍາເລັດ ທີ່ພຣະເຈົ້າຊົງຕັ້ງໄວ້. ພຣະເຈົ້າຜູ້ສ່ອງເຫັນຈິດໃຈ ຊົງຮູ້ຄວາມອ່ອນແອຂອງມະນຸດຫຼາຍກວ່າມະນຸດເອງ. ພຣະອົງຊົງເຫັນວ່າ ບາງຄົນມີຄຸນສົມບັດ ຖ້າຊີ້ນໍາຢ່າງຖືກຕ້ອງ ກໍຈະສາມາດປະກອບສ່ວນເຂົ້າໃນຄວາມກ້າວໜ້າຂອງວຽກງານຂອງພຣະອົງໄດ້. ພຣະອົງຊົງໃຫ້ຄົນເຫຼົ່ານີ້ຮັບຜິດຊອບຕໍາແໜ່ງໜ້າທີ່ແຕກຕ່າງກັນ ແລະ ຕາມສະພາບການທີ່ແຕກຕ່າງກັນ ເພື່ອໃຫ້ພວກເຂົາໄດ້ຄົ້ນພົບຄວາມບົກຜ່ອງຂອງຕົນ. ພຣະອົງຈັດຫາໂອກາດໃຫ້ພວກເຂົາເອົາຊະນະຄວາມບົກຜ່ອງເຫຼົ່ານັ້ນແລະເຝິກຝົນຕົນເອງເພື່ອການຮັບໃຊ້. ຫຼາຍຄັ້ງ ພຣະອົງອະນຸຍາດໃຫ້ໄຟແຫ່ງຄວາມລໍາບາກລຸກໄໝ້ ເພື່ອຫຼໍ່ຫຼອມໃຫ້ພວກເຂົາບໍລິສຸດ. {AA 524.2}

// {AA 524.3}

ພຣະເຈົ້າຊົງເບິ່ງແຍງດູແລມໍລະດົກຂອງພຣະອົງຢູ່ສະເໝີ. ພຣະອົງຈະບໍ່ປ່ອຍໃຫ້ໄພພົນຂອງພຣະອົງໄດ້ຮັບຄວາມລໍາບາກໃດໆ ນອກຈາກສິ່ງທີ່ສົ່ງຜົນດີຕໍ່ພວກເຂົາໃນປະຈຸບັນແລະຕະຫຼອດໄປເປັນນິດ. ພຣະອົງຈະຊໍາລະລ້າງຄຣິສຕະຈັກຂອງພຣະອົງໃຫ້ບໍລິສຸດ ດັ່ງພຣະຄຣິສຊົງຊໍາລະລ້າງພຣະວິນຫານໃນຄາວຍັງຢູ່ໃນໂລກນີ້. ການທົດລອງແລະຄວາມລໍາບາກທີ່ພຣະອົງອະນຸຍາດໃຫ້ເກີດຂຶ້ນແມ່ນເພື່ອໃຫ້ໄພ່ພົນຂອງພຣະອົງມີຄວາມເຊື່ອແລະມີຄວາມເຂັ້ມແຂງກວ່າເກົ່າ ເພື່ອນໍາໄຊຊະນະມາສູ່ໄມ້ກາງແຂນ. {AA 524.3}

// {AA 525.1}

ອັກຄະສາວົກເປໂຕເຄີຍປະຕິເສດ ບໍ່ຢາກຮັບໄມ້ກາງແຂນໃນວຽກງານຂອງພຣະຄຣິສ. ເມື່ອພຣະອົງກ່າວກ່ຽວກັບຄວາມທຸກທໍລະມານແລະຄວາມຕາຍທີ່ພຣະອົງຈະໄດ້ຮັບ ອັກຄະສາວົກເປໂຕກໍກ່າວຂຶ້ນວ່າ: “ພຣະອົງເຈົ້າເອີຍ ຂໍພຣະອົງເຈົ້າຢ່າໃຫ້ເປັນດັ່ງນັ້ນເລີຍ ເຫດການຢ່າງນີ້ຈະບໍ່ເກີດຂຶ້ນກັບພຣະອົງຈັກເທື່ອ.” ມັດທາຍ 16:22. ຄວາມເວດທະນາຕົນເອງ ບໍ່ຢາກເຂົ້າຮ່ວມຄວາມທຸກທໍລະມານຂອງພຣະຄຣິສ ເຮັດໃຫ້ເພິ່ນກ່າວຢ່າງນັ້ນ. ເພິ່ນໄດ້ຮຽນຮູ້ບົດຮຽນອັນຂົມຂື່ນ ແຕ່ຊັກຊ້າ ວ່າພຣະຄຣິສແມ່ນຕ້ອງຜ່ານຄວາມເຈັບປວດແລະຄວາມອັບອາຍ. ແຕ່ວ່າອັກຄະສາວົກເປໂຕຈະເປັນຕ້ອງໄດ້ຮັບບົດຮຽນຜ່ານຄວາມທຸກຮ້ອນ ເໝືອນດັ່ງຢູ່ໃນເຕົາຫຼອມ. ເມື່ອເຖົ້າແກ່ແລະມີປະສົບການແລ້ວ ເພິ່ນຈິ່ງສາມາດຂຽນວ່າ: “ພວກທີ່ຮັກເອີຍ, ຢ່າງປະຫຼາດໃຈທີ່ພວກເຈົ້າໄດ້ຮັບຄວາມທຸກຮ້ອນຢ່າງແສນສາຫັດເປັນການລອງໃຈ ເໝືອນກັບວ່າເປັນເຫດອັນແປກປະຫຼາດເກີດຂຶ້ນກັບພວກເຈົ້າ. ແຕ່ເຈົ້າທັງຫຼາຍ ຈົ່ງຊົມຊື່ນຍິນດີທີ່ໄດ້ມີສ່ວນຮ່ວມໃນຄວາມທຸກທໍລະມານຂອງພຣະຄຣິສ, ເພື່ອວ່າເມື່ອສະຫງ່າລາສີຂອງພຣະອົງປະກົດຂຶ້ນ ພວກເຈົ້າກໍຈະໄດ້ຊົມຊື່ນຍິນດີຢ່າງຫຼວງຫຼາຍເໝືອນກັນ.” {AA 525.1}

// {AA 525.2}

ເພິ່ນໄດ້ຂຽນເຕືອນພວກເຖົ້າແກ່ຂອງຄຣິສຕະຈັກໃນການເຮັດໜ້າທີ່ເປັນຜູ້ລ້ຽງແກະ ວ່າ: “ຈົ່ງລ້ຽງຝູງແກະທີ່ພຣະເຈົ້າໄດ້ຝາກໄວ້ກັບພວກເຈົ້າ ຈົ່ງລ້ຽງຮັກສາດ້ວຍຄວາມເຕັມໃຈ ຕາມນໍ້າພຣະໄທຂອງພຣະເຈົ້າ ບໍ່ແມ່ນດ້ວຍໃຈຂົມຂື່ນ, ຈົ່ງເຮັດວຽກຂອງພວກເຈົ້າດ້ວຍຄວາມເສຍສະຫຼະ ບໍ່ແມ່ນເພື່ອເຫັນແກ່ຄ່າຈ້າງລາງວັນ ແຕ່ດ້ວຍໃຈເຫຼື້ອມໃສ. ບໍ່ແມ່ນເໝືອນເປັນເຈົ້ານາຍເໜືອພວກທີ່ຊົງຝາກໄວ້ກັບພວກເຈົ້າ ແຕ່ໃຫ້ເປັນແບບຢ່າງອັນດີແກ່ຝູງແກະນັ້ນ. ແລະເມື່ອພຣະຜູ້ລ້ຽງອົງຍິ່ງໃຫຍ່ຈະສະເດັດມາປະກົດ ພວກເຈົ້າຈະໄດ້ຮັບມົງກຸດອັນຊົງສະຫງ່າລາສີທີ່ບໍ່ມີວັນເສົ້າໝອງ.” {AA 525.2}

// {AA 526.1}

ບັນດາຜູ້ທີ່ຮັບໜ້າທີ່ເປັນຜູ້ລ້ຽງແກະຕ້ອງເຝົ້າຍາມຝູງແກະຂອງພຣະເຈົ້າຢ່າງລະມັດລະວັງ. ການເຝົ້າຍາມນັ້ນບໍ່ແມ່ນໃຊ້ອໍານາດ ແຕ່ຄວນໃຫ້ກໍາລັງໃຈ ອູ້ມຊູ ແລະຊ່ວຍເຫຼືອໃຫ້ດີຂຶ້ນ. ພັນທະກິດການຮັບໃຊ້ກວ້າງກວ່າການເທດສະໜາ ໝາຍຄວາມວ່າ ຕ້ອງຈິງຈັງ ເອົາໃຈໃສ່ເປັນພິເສດ. ຄຣິສຕະຈັກໃນໂລກນີ້ມີສະມາຊິກທັງຊາຍແລະຍິງທີ່ເປັນຄົນຜິດບາບ; ຕ້ອງໃຊ້ຄວາມອົດທົນ ພາກພຽນເຝິກຝົນພວກເຂົາ ເພື່ອປະສ່ວນເຂົ້າໃນການຮັບໃຊ້ອັນເປັນທີ່ຍອມຮັບໃນຊີວິດນີ້ ແລະໃນຊີວິດໜ້າ ໄດ້ຮັບມົງກຸແຫ່ງສະງ່າລາສີແລະຊີິວິດນິລັນດອນ. ພຣະເຈົ້າຕ້ອງການສາສະໜາຈານ ກໍຄືຜູ້ລ້ຽງແກະທີ່ດີ ຜູ້ທີ່ຈະບໍ່ປະຈົບປະແຈງໄພ່ພົນຂອງພຣະອົງ ຫຼືທາລຸນທໍາຮ້າຍ ແຕ່ຈະລ້ຽງພວກເຂົາດ້ວຍອາຫານແຫ່ງຊີວິດ ຜູ້ທີ່ຊີວິດໄດ້ຮັບອໍານາດແຫ່ງການປ່ຽນແປງຂອງພຣະວິນຍານບໍລິສຸດໃນແຕ່ລະມື້ແຕ່ລະວັນແລະມີຄວາມຮັກອັນແຮງກ້າ ບໍ່ເຫັນແກ່ຕົວຕໍ່ບັນດາລູກແກະທີ່ຕົນຮັບໃຊ້. {AA 526.1}

// {AA 526.2}

ຜູ້ລ້ຽງແກະຕ້ອງມີໄຫວພິບໃນການປະຕິບັດໜ້າທີ່ ເພາະວ່າຈະພົບພໍ້ຄວາມຫ່າງເຫີນ, ຄວາມຂົມຂື່ນ, ຄວາມເຫິງສາ, ແລະຄວາມສຽດສີໃນຄຣິສຕະຈັກ ແລະຕ້ອງຮັບໃຊ້ດ້ວຍຈິດວິນຍານຂອງພຣະຄຣິສ ເພື່ອໃຫ້ຄຣິສຕະຈັກມີຄວາມເປັນລະບົບລະບຽບ. ຕ້ອງຕັກເຕືອນສະມາຊິກຢ່າງຈິງຈັງ, ຕໍາໜິຄວາມຜິດບາບ, ປ່ຽນແປງສິ່ງທີ່ຜິດໃຫ້ຖືກຕ້ອງ ບໍ່ແມ່ນຢູ່ແຕ່ໜ້າເວທີເທົ່ານັ້ນ ແຕ່ຕ້ອງເປັນການສ່ວນຕົວດ້ວຍ. ຜູ້ທີ່ຈິດໃຈແຂງກະດ້າງອາດຈະບໍ່ຟັງ ແລະຜູ້ຮັບໃຊ້ຂອງພຣະເຈົ້າອາດຈະຖືກເຂົ້າໃຈຜິດແລະຖືກວິພາກວິຈານ. ໃຫ້ຜູ້ຮັບໃຊ້ຄົນນັ້ນຈື່ຈໍາວ່າ “ປັນຍາທີ່ມາຈາກເບື້ອງເທິງນັ້ນ ກ່ອນອື່ນໝົດກໍບໍລິສຸດແລະປະກອບດ້ວຍຄວາມສະຫງົບສຸກ ຄວາມສຸພາບອ່ອນໂຍນ ຄວາມເປັນມິດ ເຕັມໄປດ້ວຍຄວາມເມດຕາແລະໃຫ້ຜົນດີ ບໍ່ເລືອກໜ້າຄົນແລະບໍ່ໜ້າຊື່ໃຈຄົດ. ຜູ້ທີ່ສ້າງສັນຕິສຸກກໍຫວ່ານຢ່າງສັນຕິສຸກ ແລະໝາກຜົນທີ່ເກັບກ່ຽວນັ້ນກໍຄືຄວາມຊອບທໍາ.” ຢາໂກໂບ 3:17, 18. {AA 526.2}

// {AA 527.1}

ໜ້າທີ່ຂອງຜູ້ປະກາດຂ່າວປະເສີດແມ່ນ ເພື່ອ “ເຮັດໃຫ້ຄົນທັງປວງເຫັນແຈ້ງເຖິງແຜນການອັນລັບເລິກຂອງພຣະເຈົ້າຜູ້ຊົງສ້າງສັບພະທຸກສິ່ງ ເຊິ່ງໄດ້ເຊື່ອງຊ້ອນຄວາມລັບເລິກຂອງພຣະອົງໄວ້ ຕະຫຼອດທຸກຍຸກທຸກສະໄໝທີ່ຜ່ານມາ.” ເອເຟໂຊ 3:9. ຖ້າຜູ້ໃດກໍຕາມຮັບໜ້າທີ່ນີ້ ແລ້ວເລືອກແຕ່ໜ້າວຽກທີ່ເສຍສະຫຼະໜ້ອຍທີ່ສຸດ, ມີແຕ່ເທດສະໜາເທົ່ານັ້ນ, ແລະບໍ່ຮັບໃຊ້ເປັນການສ່ວນຕົວຕໍ່ຄົນອື່ນ ການຮັບໃຊ້ຂອງຜູ້ນັ້ນຈະບໍ່ເປັນທີ່ຍອມຮັບຕໍ່ພຣະເຈົ້າ. ຄົນທີ່ພຣະຄຣິສຕາຍແທນ ພາກັນຈິບຫາຍຍ້ອນຂາດການຮັບໃຊ້ສ່ວນຕົວ ແຕ່ຜູ້ປະກາດຂ່າວປະເສີດຄົນນັ້ນຊໍ້າພັດຜິດພາດ ເລືອກໜ້າວຽກ ບໍ່ຍອມຮັບໃຊ້ສ່ວນຕົວ ຕາມຄວາມຮຽກຮ້ອງຕ້ອງການຂອງຝູງແກະ. {AA 527.1}

// {AA 527.2}

ຜູ້ລ້ຽງແກະທີ່ແທ້ຈິງແມ່ນຜູ້ທີ່ບໍ່ເຫັນແກ່ຕົວ. ຜູ້ນັ້ນຈະລືມຄວາມຕ້ອງການຂອງຕົນເອງ ເພື່ອຮັບໃຊ້ວຽກງານຂອງພຣະເຈົ້າ. ຜ່ານການເທດສະໜາສັ່ງສອນພຣະຄໍາຂອງພຣະເຈົ້າ ແລະ ການຮັບໃຊ້ສ່ວນຕົວຕາມເຮືອນຕາມຊານຂອງສະມາຊິກ ຜູ້ນັ້ນຈະຮູ້ຄວາມຕ້ອງການ, ຄວາມທຸກ, ການທົດລອງຂອງພວກເຂົາ ແລະເມື່ອຮ່ວມມືກັບພຣະຄຣິສຜູ້ແບກຫາບພາລະໜັກທັງຫຼາຍແລ້ວ ຜູ້ນັ້ນກໍຈະແບ່ງເບົາຄວາມລໍາບາກຂອງພວກເຂົາ ທັງຊູໃຈຜູ້ເມື່ອພວກເຂົາໂສກເສົ້າ, ໃຫ້ອາຫານແກ່ຈິດວິນຍານທີ່ອຶດຫິວ, ແລະເອົາຊະນະໃຈຂອງພວກເຂົາໃຫ້ພຣະເຈົ້າ. ວຽກງານການຮັບໃຊ້ນີ້ຈະໄດ້ຮັບການຊ່ວຍເຫຼືອຈາກທູດສະຫວັນຂອງພຣະເຈົ້າ ແລະຜູ້ນັ້ນກໍຈະໄດ້ຮັບບົດຮຽນແລະຮູ້ຄວາມຈິງທີ່ສອນໃຫ້ມີປັນຍາໄປສູ່ຄວາມພົ້ນ. {AA 527.2}

// {AA 527.3}

ໃນການສິດສອນຜູ້ນໍາຄຣິສຕະຈັກ ອັກຄະສາວົກເປໂຕໄດ້ວາງຫຼັກການລວມເພື່ອໃຫ້ທຸກຄົນໃນຄຣິສຕະຈັກໄດ້ປະຕິບັດຕາມ. ເພິ່ນໄດ້ສອນຄົນໜຸ່ມໃຫ້ເອົາແບບຢ່າງຜູ້ອາວຸໂສ ໃນການຖ່ອມໃຈເໝືອນພຣະຄຣິສ ວ່າ: “ໃນທໍານອງດຽວກັນ ພວກເຈົ້າຜູ້ມີອາຍຸອ່ອນກວ່າ ຈົ່ງນ້ອມຟັງຕໍ່ພວກອາວຸໂສ. ພວກເຈົ້າທຸກຄົນ ຈົ່ງສວມຄວາມຖ່ອມໃຈ ເພື່ອຮັບໃຊ້ເຊິ່ງກັນແລະກັນ ຕາມທີ່ມີຂຽນໄວ້ໃນພຣະຄໍາພີວ່າ, ‘ພຣະເຈົ້າຊົງຕໍ່ສູ້ຄົນທີ່ຈອງຫອງ ແຕ່ຊົງປະທານພຣະຄຸນແກ່ຜູ້ທີ່ຖ່ອມໃຈລົງ.’ ດ້ວຍເຫດນັ້ນ ພວກເຈົ້າຈົ່ງຖ່ອມໃຈລົງ ຢູ່ໃຕ້ພຣະຫັດອັນຊົງລິດຂອງພຣະເຈົ້າ ເພື່ອພຣະອົງຈະຊົງຍົກພວກເຈົ້າຂຶ້ນ ເມື່ອງເຖິງເວລາອັນຄວນ. ຈົ່ງປະຄວາມກະວົນກະວາຍຂອງພວກເຈົ້າໄວ້ກັບພຣະອົງ ເພາະວ່າພຣະອົງຊົງຫວ່ງໃຍພວກເຈົ້າຢູ່. ເຈົ້າທັງຫຼາຍຈົ່ງຄອຍລະວັງຕົວແລະເຝົ້າຢູ່. ດ້ວຍວ່າ, ສັນຕູຂອງພວກເຈົ້າ ຄືມານ ທຽວວົນວຽນໄປມາເໝືອນໂຕສິງ ທີ່ແຜດສຽງຊອກຫາຄົນທີ່ມັນຈະກັດກິນໄດ້. ຈົ່ງຕໍ່ສູ້ກັບສັດຕູນັ້ນດ້ວຍໃຈທີ່ໝັ້ນຄົງໃນຄວາມເຊື່ອ.” {AA 527.3}

// {AA 528.1}

ດ້ວຍເຫດນັ້ນ ອັກຄະສາວົກເປໂຕຈິ່ງຂຽນຈົດໝາຍຫາບັນດາຜູ້ເຊື່ອທີ່ພວມໄດ້ຮັບການທົດລອງພິເສດຢູ່. ຫຼາຍຄົນໄດ້ມີສ່ວນໃນຄວາມທຸກທໍລະມານຂອງພຣະຄຣິສແລ້ວ ແລະອີກບໍ່ດົນຄຣິສຕະຈັກກໍຈະຕ້ອງເຂົ້າສູ່ການກົດຂີ່ຂົ່ມເຫັງຮ້າຍແຮງ. ພາຍໃນສອງສາມປີ ຜູ້ທີ່ເປັນອາຈານແລະຜູ້ນໍາຫຼາຍຄົນຂອງຄຣິສຕະຈັກຈະຕ້ອງຖວາຍຊີວິດເພື່ອຂ່າວປະເສີດ. ອີກບໍ່ດົນ ໝາໄນຮ້າຍກາດຈະບຸກເຂົ້າກັດກິນຝູງແກະ. ແຕ່ວ່າຄົນທັງຫຼາຍທີ່ມີຄວາມຫວັງໃນພຣະຄຣິສບໍ່ຄວນທໍ້ຖອຍໃຈຍ້ອນສິ່ງເຫຼົ່ານີ້. ດ້ວຍກໍາລັງໃຈແລະຄວາມແຈ່ມໃສ ອັກຄະສາວົກເປໂຕໄດ້ບອກໃຫ້ພວກຜູ້ເຊື່ອ ຖອນຄວາມຄິດອອກຈາກການທົດລອງນັ້ນແລະຄວາມທຸກທໍລະມານທີ່ຈະມາເຖິງໃນອະນາຄົດ ແລ້ວໃຫ້ຄິດຫາ “ມໍລະດົກອັນຄົບບໍລິບູນ ... ໃນສະຫວັນ ເຊິ່ງເປັນບ່ອນທີ່ບໍ່ເປື່ອຍເນົ່າ ບໍ່ຊົ່ວມົວໝອງ ແລະບໍ່ຫ່ຽວແຫ້ງຈັກເທື່ອ.” ເພິ່ນໄດ້ອະທິຖານຢ່າງຮ້ອນຮົນວ່າ:​ “ພຣະເຈົ້າຜູ້ຊົງພຣະຄຸນທັງໝົດ ຜູ້ໄດ້ຊົງເອີ້ນພວກເຈົ້າໃຫ້ເຂົາໃນສະຫງ່າລາສີອັນຕະຫຼອດໄປໃນພຣະຄຣິສ ພຣະອົງເອງຈະຊົງໂຜດແປງໃຈຂອງພວກເຈົ້າ ໃຫ້ຕັ້ງຂຶ້ນໃໝ່ແລະຕັ້ງໝັ້ນຄົງຢູ່ ໃຫ້ມີກໍາລັງຂຶ້ນ ແລະຊົງບັນດານໃຫ້ມີຮາກອັນແໜ້ນໜາ. ລິທານຸພາບ ຈົ່ງເປັນຂອງພຣະອົງຕະຫຼອດໄປເປັນນິດເທີ້ນ. ອາແມນ.” {AA 528.1}
