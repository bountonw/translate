= 49

== ຈົດໝາຍສະບັບສຸດທ້າຍຂອງອາຈານໂປໂລ

==== ອີງຕາມພຣະທຳ 2 ຕີໂມທຽວ.

// {AA 498.1}

ຫຼັງຈາກຂຶ້ນສານແລ້ວ ອາຈານໂປໂລໄດ້ກັບຄຸກ ໂດຍຮູ້ວ່າເວລາເຫຼືອໜ້ອຍແລ້ວ. ເພິ່ນຮູ້ວ່າສັດຕູຈະ ບໍ່ເຊົາຈົນກວ່າຈະໄດ້ຂ້າເພິ່ນ. ແຕ່ເພິ່ນກໍຮູ້ອີກວ່າ ຄວາມຈິງໄດ້ມີໄຊ ໃນເວລານັ້ນ. ການມີໂອກາດປະກາດຂ່າວປະເສີດກ່ຽວກັບພຣະຄຣິສຜູ້ຖືກຄຶງແລະເປັນຄືນມາຈາກຕາຍ ຕໍ່ໜ້າຜູ້ຄົນຈໍານວນຫຼວງຫຼາຍ ຖືວ່າເປັນໄຊຊະນະແລ້ວ. ໃນມື້ນັ້ນ ຂ່າວປະເສີດໄດ້ຖືກຫວ່ານແລະຈະເຕີບໃຫຍ່ຂຶ້ນແລະເຂັ້ມແຂງ ແມ່ນແຕ່ຈັກກະພັດເນໂຣຫຼືສັດຕູຄົນອື່ນໆກໍຈະບໍ່ສາມາດຄັດຂວາງຫຼືທໍາລາຍໄດ້. {AA 498.1}

// {AA 498.2}

ຫຼາຍມື້ຜ່ານໄປ ອາຈານໂປໂລນັ່ງຢູ່ໃນຄຸກອັນເສົ້າໝອງ ທັງຮູ້ວ່າພຽງແຕ່ຈັກກະພັດເນໂຣສັ່ງ ຫຼື ວ່າງຶກຫົວເທົ່ານັ້ນ ເພິ່ນກໍຈະຕາຍທັນທີ. ອາຈານໂປໂລຄິດຮອດຕີໂມທຽວ ແລະ ຢາກໃຫ້ມາຫາ. ໃນເວລານັ້ນ ຕີໂມທຽວຮັບຜິດຊອບຄຣິສຕະຈັກໃນເມືອງເອເຟໂຊ ແລະ ບໍ່ໄດ້ຮ່ວມເດີນທາງນໍາອາຈານໂປໂລ ເມື່ອເພິ່ນຖືກສົ່ງຕົວມານະຄອນໂຣມ. ອາຈານໂປໂລກັບຕີໂມທຽວມີຄວາມສະໜິດສະໝົມແໜ້ນແຟ້ນແລະໝັ້ນແກ່ນຕໍ່ກັນ. ນັບຕັ້ງແຕ່ມື້ຮັບເຊື່ອເປັນຕົນມາ ຕີໂມທຽວໄດ້ຮ່ວມແບບຫາບພາລະການຮັບໃຊ້ແລະຄວາມທຸກທໍລະມານຕ່າງໆ. ຄວາມສໍາພັນຂອງທັງສອງທ່ານໄດ້ເຕີບໃຫຍ່ເຂັ້ມແຂງ, ເລິກເຊິ່ງ, ແລະຈິງໃຈຂຶ້ນເລື້ອຍມາ. ຕີໂມທຽວເປັນຄືກັບລູກຂອງອາຈານໂປໂລ ຜູ້ທີ່ແກ່ຊະລາແລ້ວ. ບໍ່ແປກໃຈທີ່ໃນເວລາໂດດດ່ຽດ ຫົດຫູ່ອາຈານໂປໂລຈິ່ງຢາກເຫັນໜ້າຕີໂມທຽວ. {AA 498.2}

// {AA 499.1}

ຖ້າສະພາບເປັນໃຈ ຕີໂມທຽວຕ້ອງໃຊ້ເວລາຫຼາຍເດືອນເດີນທາງຈາກແຂວງເອເຊຍໄປຫານະຄອນໂຣມ. ອາຈານໂປໂລຮູ້ວ່າຊີວິດຂອງຕົນບໍ່ແນ່ນອນ ແລະ ຢ້ານວ່າຕີໂມທຽວອາດຈະມາຊ້າເກີນໄປ. ເພິ່ນມີຄໍາແນະນໍາແລະຄໍາສອນສໍາຄັນຈະມອບໃຫ້ຕີໂມທຽວ ຜູ້ທີ່ມີພາລະໃຫຍ່ຫຼວງຢູ່ແລ້ວ. ອາຈານໂປໂລໄດ້ບອກໃຫ້ຕີໂມທຽວຮີບມາ ບໍ່ໃຫ້ຊັກຊ້າ ແລະ ໄດ້ຂຽນຄໍາພະຍານທີ່ຕົນຢາກກ່າວໃນຈົດໝາຍ ເພາະຢ້ານວ່າຈະບໍ່ມີໂອກາດໄດ້ບອກຕີໂມທຽວກັບປາກ. ຈິດໃຈຂອງອາຈານໂປໂລເຕັມໄປດ້ວຍຄວາມຫວ່ງໃຍຕໍ່ລູກຊາຍໃນຂ່າວປະເສີດ ແລະ ຕໍ່ຄຣິສຕະຈັກທີ່ຕີໂມທຽວກໍາລັງເບິ່ງແຍງດູແລຢູ່ ຈິ່ງໄດ້ພະຍາຍາມສອນຕີໂມທຽວໃຫ້ຮູ້ຄວາມສໍາຄັນຂອງການຈົງຮັກພັດດີຕໍ່ໜ້າທີ່ອັນສັກສິດທີ່ຊົງມອບໝາຍໃຫ້. {AA 499.1}

// {AA 499.2}

ອາຈານໂປໂລເລີ່ມຕົ້ນຈົດໝາຍດ້ວຍຄໍາທັກທາຍ ດັ່ງນີ້: “ເຖິງຕີໂມທຽວ ລູກທີ່ຮັກຂອງເຮົາໃນຄວາມເຊື່ອ,​ ຂໍໃຫ້ພຣະເຈົ້າ ພຣະບິດາເຈົ້າກັບພຣະເຢຊູຄຣິສເຈົ້າ ອົງພຣະຜູ້ເປັນເຈົ້າຂອງພວກເຮົາ ໂຜດປະທານພຣະຄຸນ ຄວາມເມດຕາ ແລະສັນຕິສຸກແກ່ເຈົ້າເທີ້ນ. ເຮົາໂມທະນາຂອບພຣະຄຸນພຣະເຈົ້າ ອົງທີ່ເຮົາຮັບໃຊ້ດ້ວຍໃຈສໍານຶກຜິດແລະຊອບອັນເສາະໃສ ດັ່ງບັນພະບູລຸດຂອງເຮົາໄດ້ປະຕິບັດມາ ເຮົາໂມທະນາຂອບພຣະຄຸນພຣະອົງຢູ່ສະເໝີ ເມື່ອເຮົາລະນຶກເຖິງເຈົ້າໃນຄໍາພາວັນນາອະທິຖານຂອງເຮົາທັງກາງຄືນແລະກາງເວັນ.” {AA 499.2}

// {AA 499.3}

ເພິ່ນສອນຕີໂມທຽວໃຫ້ຮູ້ຄວາມຈໍາເປັນທີ່ຕ້ອງໝັ້ນຄົງໃນຄວາມເຊື່ອ. ເພິ່ນໄດ້ຂຽນວ່າ: “ເຮົາຈຶ່ງຂໍເຕືອນສະຕິເຈົ້າ ຈົ່ງພັດທະນາຂອງປະທານທີ່ມີຢູ່ໃນຕົວເຈົ້າໃຫ້ຈະເລີນຮຸ່ງເຮືອງຂຶ້ນ ຄືຂອງປະທານເຊິ່ງພຣະເຈົ້າໄດ້ໂຜດປະທານໃຫ້ເຈົ້າ ເມື່ອເຮົາວາງມືໃສ່ເຈົ້າ. ເພາະວ່າພຣະເຈົ້າບໍ່ໄດ້ປະທານໃຈອັນຢ້ານກົວໃຫ້ແກ່ເຮົາ, ແຕ່ໄດ້ຊົງປະທານໃຈອັນປະກອບດ້ວຍລິດເດດອໍານາດ ຄວາມຮັກ ແລະ ການບັງຄັບຕົນໃຫ້ແກ່ເຮົາ. ເຫດສະນັ້ນ ຢ່າລະອາຍທີ່ຈະເປັນພະຍານຝ່າຍອົງພຣະຜູ້ເປັນເຈົ້າຂອງເຮົາທັງຫຼາຍ ຫຼື ຝ່າຍຕົວເຮົາທີ່ຖືກຈໍາຈອງຢູ່ເພາະເຫັນແກ່ພຣະອົງ ແຕ່ຈົ່ງມີສ່ວນໃນການລໍາບາກ ເພື່ອເຫັນແກ່ຂ່າວປະເສີດ ໂດຍອາໄສລິດອໍານາດແຫ່ງພຣະເຈົ້າ.” ອາຈານໂປໂລບອກໃຫ້ຕີໂມທຽວຈື່ຈໍາວ່າ ພຣະເຈົ້າຊົງເອີ້ນໃຫ້ປະກາດລິດອໍານາດຂອງພຣະຄຣິສ ຜູ້ທີ່ “ເປີດເຜີຍຊີວິດແລະສະພາບອໍາມະຕະຢ່າງຈະແຈ້ງຜ່ານທາງຂ່າວປະເສີດ1” ແລະ ກ່າວຕໍ່ວ່າ: “ພຣະເຈົ້າໄດ້ແຕ່ງຕັ້ງເຮົາໃຫ້ເປັນອັກຄະສາວົກແລະເປັນຜູ້ສອນ ເພື່ອປະກາດຂ່າວປະເສີດໃຫ້ແກ່ຄົນຕ່າງຊາດ ເພາະເຫດນີ້ແຫຼະ ເຮົາຈິ່ງຍອມທົນທຸກຕໍ່ສິ່ງເຫຼົ່ານີ້ ແຕ່ເຖິງປານນັ້ນ ເຮົາກໍບໍລະອາຍ ເພາະວ່າເຮົາຮູ້ຈັກພຣະອົງ ຜູ້ທີ່ເຮົາໄດ້ເຊື່ອແລະໄວ້ວາງໃຈນັ້ນ ແລະ ເຮົາເຊື່ອໝັ້ນວ່າ ພຣະອົງຊົງສາມາດຮັກສາ ເຊິ່ງເຮົາໄດ້ມອບໄວ້ກັບພຣະອົງຈົນເຖິງວັນນັ້ນ.” {AA 499.3}

// {AA 500.1}

ຕະຫຼອດໄລຍະເວລາການຮັບໃຊ້ອັນຍາວນານ ຄວາມຈົງຮັກພັກດີຂອງອາຈານໂປໂລຕໍ່ພຣະຜູ້ຊ່ວຍໃຫ້ພົ້ນບໍ່ເຄີຍສັ່ນຄອນ. ບໍ່ວ່າຈະເປັນຢູ່ຕໍ່ໜ້າພວກຟາຣີຊາຍ ຫຼືພວກເຈົ້າໜ້າທີ່ໂຣມ; ຢູ່ຕໍ່ໜ້າຝູງຊົນອັນໂກດຮ້າຍໃນເມືອງລີສະຕຣາ ຫຼື ຢູ່ໃນຄຸກເມືອງເມກາໂຕເນຍ; ຢູ່ຕໍ່ໜ້າຂະບວນເຮືອຫຼົ່ມຂວັນເສຍ ຫຼື ຢູ່ຕໍ່ໜ້າຈັກກະພັດເນໂຣ ອາຈານໂປໂລກໍບໍ່ເຄີຍອັບອາຍໃນຂ່າວປະເສີດ. ເປົ້າໝາຍຍິ່ງໃຫຍ່ທີ່ສຸດໃນຊີວິດຂອງເພິ່ນແມ່ນການຮັບໃຊ້ພຣະຄຣິສ ຜູ້ທີ່ຕົນເຄີຍຄຽດແຄ້ນ ແລະບໍ່ມີການຕໍ່ຕ້ານຫຼືການກົດຂີ່ຂົ່ມເຫັງໃດໆສາມາດເຮັດໃຫ້ເພິ່ນເຈີດອອກຈາກເປົ້າໝາຍນີ້ໄດ້. {AA 500.1}

// {AA 500.2}

ອາຈານໂປໂລກ່າວຕໍ່ວ່າ: “ເຫດສະນັ້ນ ລູກຂອງເຮົາເອີຍ ຈົ່ງເຂັ້ມແຂງຂຶ້ນໂດຍພຣະຄຸນທີ່ພວກເຮົາມີໃນພຣະຄຣິສເຈົ້າເຢຊູ. ຈົ່ງມອບຄໍາສອນທີ່ເຈົ້າໄດ້ຍິນຈາກເຮົາຕໍ່ໜ້າພະຍານຫຼາຍຄົນ ໄວ້ກັບຄົນສັດຊື່ທີ່ສາມາດສອນຄົນອື່ນໄດ້ດ້ວຍ. ຈົ່ງຮ່ວມໃນຄວາມທົນທຸກ ເໝືອນດັ່ງເປັນທະຫານທີ່ດີຂອງພຣະຄຣິສເຈົ້າເຢຊູ.” {AA 500.2}

// {AA 501.1}

ຜູ້ຮັບໃຊ້ທີ່ແທ້ຈິງຂອງພຣະເຈົ້າຈະບໍ່ໜີຄວາມລໍາບາກຫຼືໜ້າທີ່ຮັບຜິດຊອບ. ຜູ້ນັ້ນຈະຕັກເອົາກໍາລັງຈາກບໍ່ທີ່ບໍ່ບົກແຫ້ງ ເພື່ອໃຫ້ຕົນສາມາດປະເຊີນໜ້າແລະເອົາຊະນະການທົດລອງໄດ້ ແລະ ເພື່ອປະຕິບັດໜ້າທີ່ທີ່ພຣະເຈົ້າຊົງມອບໝາຍໃຫ້. ພຣະຄຸນທີ່ຜູ້ນັ້ນໄດ້ຮັບຈະເພີ່ມຄວາມສາມາດໃນການຮູ້ຈັກພຣະເຈົ້າແລະພຣະບຸດຂອງພຣະອົງ. ຈິດໃຈຂອງຜູ້ນັ້ນກໍຢາກຮັບໃຊ້ໃຫ້ເປັນທີ່ຍອມຮັບແກ່ພຣະເຈົ້າ. ເມື່ອສືບຕໍ່ເດີນໜ້າໃນທາງຂອງຄຣິສຕຽນ ຜູ້ນັ້ນກໍ “ເຂັ້ມແຂງຂຶ້ນໂດຍພຣະຄຸນ ທີ່ ... ມີໃນພຣະຄຣິສເຈົ້າເຢຊູ.” ພຣະຄຸນນີ້ຈະເຮັດໃຫ້ຜູ້ນັ້ນເປັນພະຍານຢ່າງຊື່ສັດກ່ຽວກັບສິ່ງທີ່ຕົນໄດ້ຍິນ. ຜູ້ນັ້ນຈະບໍ່ດູຖູກຫຼືວ່າເມີນເສີຍຕໍ່ຄວາມຮູ້ທີ່ຕົນໄດ້ຮັບຈາກພຣະເຈົ້າ ແຕ່ຈະສິດສອນຄວາມຮູ້ດັ່ງກ່າວໃຫ້ຄົນສັດຊື່ ຄືຄົນທີ່ຈະສອນຄົນອື່ນຕໍ່ໆໄປໄດ້. {AA 501.1}

// {AA 501.2}

ໃນຈົດໝາຍສະບັບສຸດທ້າຍນີ້ ອາຈານໂປໂລໄດ້ຕັ້ງແບບຢ່າງອັນສູງສົ່ງໃຫ້ຕີໂມທຽວ ໂດຍບົ່ງບອກໃຫ້ຕີໂມທຽວຮູ້ພາລະໜ້າທີ່ຂອງຕົນໃນຖານະຜູ້ຮັບໃຊ້ຂອງພຣະຄຣິສ. ເພິ່ນໄດ້ກ່າວຕໍ່ຕີໂມທຽວວ່າ: “ຈົ່ງອົດສາພະຍາຍາມສະແດງຕົນເໝືອນເປັນຄົນທີ່ພິສູດແລ້ວຕໍ່ພຣະພັກພຣະເຈົ້າ ເປັນຄົນງານທີ່ບໍ່ຕ້ອງອາຍ ແລະໃຊ້ພຣະທໍາແຫ່ງຄວາມຈິງຢ່າງຖືກຕ້ອງ.” “ຈົ່ງຫຼີກໜີຈາກລາຄະຕັນຫາຂອງຄົນໜຸ່ມ: ຈົ່ງຕິດຕາມຄວາມຊອບທໍາ, ຄວາມເຊື່ອ, ຄວາມຮັກ ແລະສັນຕິສຸກ ຮ່ວມກັບຄົນທັງປວງທີ່ຮ້ອງອອກພຣະນາມຂອງອົງພຣະຜູ້ເປັນເຈົ້າດ້ວຍໃຈບໍລິສຸດ. ແຕ່ຈົ່ງຫຼີກເວັ້ນຈາກການໂຕ້ຖຽງອັນໂງ່ງ່າວແລະອັບປັນຍາ ເຈົ້າກໍຮູ້ແລ້ວ່າ ການກະທໍາຢ່າງນັ້ນນໍາໄປສູ່ການວິວາດຜິດຖຽງກັນ. ຜູ້ຮັບໃຊ້ຂອງອົງພຣະຜູ້ເປັນເຈົ້າຕ້ອງບໍ່ເປັນຄົນວິວາດຜິດຖຽງກັນ; ແຕ່ຕ້ອງມີໃຈເມດຕາແກ່ທຸກຄົນ ເປັນຄູທີ່ເໝາະສົມ ແລະມີໃຈພຽນອົດທົນ ແກ້ໄຂຄວາມຄິດເຫັນຝ່າຍກົງກັນຂ້າມດ້ວຍຄວາມສຸພາບອ່ອນໂຍນ ເພາະພຣະເຈົ້າຈະຊົງໂຜດໃຫ້ພວກເຂົາກັບໃຈໃໝ່ ແລະ ພາໄປສູ່ການຮູ້ຈັກເຖິງຄວາມຈິງ.” {AA 501.2}

// {AA 502.1}

ອາຈານໂປໂລຍັງໄດ້ເຕືອນ​ຕີ​ໂມ​ທຽວ​ກ່ຽວ​ກັບ​ຜູ້ພະຄໍາປອມ​ທີ່​ພະ​ຍາ​ຍາມ​ເຂົ້າ​ມາ​ທຳ​ລາຍ​ຄ​ຣິ​ສ​ຕະ​ຈັກ ໂດຍໄດ້​ກ່າວ​ວ່າ: “ແຕ່​ຈົ່ງ​ຮູ້​ຈັກ​ຂໍ້​ຄວາມ​ນີ້​ວ່າ, ໃນ​ຄາວ​ສຸດ​ທ້າຍ​ນັ້ນ ຈະ​ເກີດ​ຄວາມ​ລຳ​ບາກ​ຢ່າງ​ຮ້າຍ​ແຮງ. ເພາະ​ວ່າ​ຄົນ​ທັງ​ຫຼາຍ​ຈະ​ເຫັນ​ແກ່​ຕົວ, ເຫັນ​ແກ່​ເງິນ​ຄຳ, ອວດ​ຕົວ, ຈອງ​ຫອງ, ມັກ​ດ່າ​ວ່າ, ບໍ່​ເຊື່ອ​ຟັງ​ຄວາມ​ພໍ່​ແມ່, ເນ​ລະ​ຄຸນ, ເປັນ​ຄົນ​ບໍ່​ມີ​ສິນ​ທຳ; ... ເຂົາ​ກໍ​ເຮັດ​ເໝືອນ​ຄົນ​ນັບ​ຖື​ພ​ຣະ​ເຈົ້າ​ຢ່າງ​ຖືກ​ຕ້ອງ, ແຕ່​ວ່າ​ລິດ​ອຳ​ນາດ​ຂອງ​ການ​ນັບ​ຖື​ນັ້ນ ເຂົາ​ກໍ​ປະ​ຕິ​ເສດ​ເສຍ; ເຈົ້າ​ຈົ່ງ​ຫຼີກ​ໜີ​ເສຍ​ຈາກ​ຄົນ​ຢ່າງ​ນັ້ນ.” {AA 502.1}

// {AA 502.2}

“ຄົນ​ຊົ່ວ​ຮ້າຍ​ແລະ​ຄົນ​ປອມ​ຕົວ​ຈະ​ເພີ່ມ​ທະ​ວີ​ຫຼາຍ​ຂຶ້ນ ໄປ​ລໍ້​ລວງ​ຄົນ​ອື່ນ​ໃຫ້​ຫຼົງ ແລະ ຕົວ​ເຂົາ​ເອງ​ກໍ​ຈະ​ຖືກ​ລໍ້​ລວງ​ເໝືອນ​ກັນ. ແຕ່​ສຳ​ລັບ​ເຈົ້າ ຈົ່ງ​ສືບ​ຕໍ່​ດຳ​ເນີນ​ຕໍ່​ໄປ​ໃນ​ສິ່ງ​ທີ່​ເຈົ້າ​ໄດ້​ຮຽນ​ຮູ້ມາ​ແລ້ວ​ແລະ​ໄດ້​ເຊື່​ອ​ຢ່າງ​ໝັ້ນ​ຄົງ, ເຈົ້າກໍ​ຮູ້​ແລ້​ວ​ວ່າ​ເຈົ້າ​ໄດ້​ຮຽນ​ຮູ້​ມາ​ຈາກ​ຜູ້​ໃດ. ທີ່​ຈິງ​ແລ້ວເຈົ້າ​ໄດ້​ຮູ້​ພ​ຣະ​ຄຳ​ພີ​ອັນ​ສັກ​ສິດ ຕັ້ງ​ແຕ່​ຄາວ​ເຈົ້າ​ຍັງ​ນ້ອຍ​ພຸ້ນ ເຊິ່ງ​ສາ​ມາດ​ສອນ​ເຈົ້າ​ໃຫ້​ມີ​ປັນ​ຍາ​ທີ່​ນຳ​ໄປ​ເຖິງ​ຄວາມ​ພົ້ນ. ... ພ​ຣະ​ຄຳ​ພີ​ທຸກ​ຕອນ​ໄດ້​ຮັບ​ການ​ຊົງບັນ​ດົນ​ໃຈ​ຈາກ​ພ​ຣະ​ເຈົ້າ ແລະ ເປັນ​ປະ​ໂຫຍດ​ໃນ​ການ​ສອນ, ການ​ກ່າວ​ຕັກ​ເຕືອນ​ວ່າ​ກ່າວ, ການ​ປັບ​ປຸງ​ແກ້​ໄຂ​ໃຫ້​ຖືກ​ຕ້ອງ, ແລະ​ການ​ອົບ​ຮົມ​ໃນ​ທາ​ງ​ຊອບ​ທຳ, ເພື່ອ​ຄົນ​ຂອງ​ພ​ຣະ​ເຈົ້າ​ຈະ​ບັນ​ລຸ​ຜົນ​ສຳ​ເລັດ ແລະ ຈັດ​ກຽມ​ໄວ້​ພ້ອມ​ສຳ​ລັບ​ການ​ດີ​ທຸກ​ຢ່າງ.” ພ​ຣະ​ເຈົ້າ​ໄດ້​ກຽມ​ຄວາມ​ຊ່ວຍ​ເຫຼືອ​ໄວ້ຢ່າງ​ພຽງ​ພໍ ເພື່ອ​ໃຫ້​ປະ​ສົບ​ຜົນ​ສຳ​ເລັດ​ໃນ​ການ​ເອົາ​ຊະ​ນະ​ຄວາມ​ບາບ​ໃນ​ໂລກ​ນີ້. ພ​ຣະ​ຄຳ​ພີ​ເປັນ​ອາ​ວຸດສໍາລັບການຕໍ່ສູ້ດັ່ງກ່າວ. ພວກເຮົາຕ້ອງເອົາຄວາມຈິງຄາດແອວໄວ້, ເອົາຄວາມຊອບທໍາເປັນເຄື່ອງປ້ອງກັນໜ້າເອິກ, ເອົາຄວາມເຊື່ອເປັນເຂນໃນມື, ເອົາຄວາມພົ້ນເປັນໝວກປ້ອງກັນຫົວ, ແລະຕ້ອງຖືກດາບຂອງພຣະວິນຍານ ຄືພຣະຄໍາຂອງພຣະເຈົ້າ ເພື່ອຖາງທາງຜ່ານຜ່າອຸປະສັກແລະຄວາມຜິດບາບ. {AA 502.2}

// {AA 502.3}

ອາຈານໂປໂລຮູ້ວ່າມີຄວາມອັນຕະລາຍໃນຄຣິສຕະຈັກ ແລະ ຮູ້ວ່າຜູ້ທີ່ຍັງມີຊີວິດຢູ່ຈໍາເປັນຕ້ອງປົກປັກຮັກສາຄຣິສຕະຈັກຢ່າງຈິງຈັງ ຈິ່ງໄດ້ຂຽນຫາຕີໂມທຽວວ່າ: “ເຮົາສັ່ງເຈົ້າຢູ່ຊ້ອງພຣະພັກພຣະເຈົ້າ ແລະ ຢູ່ຊ້ອງໜ້າພຣະພັກພຣະຄຣິສເຈົ້າເຢຊູ ຜູ້ຊົງພິພາກສາທັງຄົນເປັນແລະຄົນຕາຍ ໂດຍອ້າງເຖິງການທີ່ພຣະອົງຈະຊົງສ່ອງສະຫວ່າງມາປະກົດ ແລະ ອ້າງເຖິງລາຊາອານາຈັກຂອງພຣະອົງວ່າ, ຈົ່ງເອົາໃຈໃສ່ເທດສະໜາສັ່ງສອນພຣະທໍາຂອງພຣະເຈົ້າທັງໃນເວລາມີໂອກາດແລະບໍ່ມີໂອກາດ, ຈົ່ງຊັກຊວນດ້ວຍເຫດຜົນ, ຈົ່ງເຕືອນສະຕິແລະໜູນໃຈ ດ້ວຍຄວາມພຽນອົນທົນທຸກຢ່າງແລະໃນການສິດສອນ.” {AA 502.3}

// {AA 503.1}

ຄໍາສັ່ງອັນຈິງຈັງທີ່ມອບໃຫ້ຕີໂມທຽວຜູ້ຫ້າວຫັນແລະມີຄວາມເຊື່ອນີ້ເປັນຫຼັກຖານສະແດງເຖິງຄວາມສໍາຄັນແລະໜ້າທີ່ຄວາມຮັບຜິດຊອບຂອງຜູ້ຮັບໃຊ້ຂ່າວປະເສີດ. ອາຈານໂປໂລໄດ້ສັ່ງໃຫ້ຕີໂມທຽວເທສະໜາສັ່ງສອນພຣະຄໍາຂອງພຣະເຈົ້າ ບໍ່ແມ່ນຄໍາເວົ້າແລະທໍານຽມຂອງຄົນ, ກຽມພ້ອມທີ່ຈະເປັນຄໍາພະຍານໃຫ້ແກ່ພຣະເຈົ້າເມື່ອມີໂອກາດ: ຢູ່ຕໍ່ໜ້າຊຸມນຸມຊົນໃຫຍ່ແລະໃນວົງໝູ່ຄູ່, ຢູ່ຕາມຖະໜົນຫົນທາງ ແລະຢູ່ຂ້າງເຕົາໄຟ, ສິດສອນທັງມິດສະຫາຍແລະສັດຕູ, ປອດໄພ ຫຼືຫຍູ້ງຍາກ ຫຼືອັນຕະລາຍກໍຕາມ, ຖືປ້ອຍດ່າ ຫຼືສູນເສຍກໍຕາມ. {AA 503.1}

// {AA 503.2}

ຕີໂມທຽວເປັນຄົນຍິນຍອມແລະອ່ອນນ້ອມ. ອາຈານໂປໂລຢ້ານວ່າຈະເປັນເຫດໃຫ້ຕີໂມທຽວປະລະໜ້າທີ່ຄວາມຮັບຜິດຊອບອັນສໍາຄັນ ຈິ່ງແນະນໍາໃຫ້ເຂັ້ມແຂງໃນການຕັກເຕືອນຄວາມບາບແລະມີຄວາມເດັດຂາດໃນການຕໍາໜິຕິຕຽນຜູ້ທີ່ເຮັດຜິດຮ້າຍແຮງ ແຕ່ວ່າຕ້ອງເຮັດດ້ວຍ “ຄວາມພຽນອົດທົນທຸກຢ່າງແລະການສິດສອນ.” ຕ້ອງສະແດງຄວາມອົດທົນແລະຄວາມຮັກຂອງພຣະຄຣິສ ໃຊ້ຄວາມຈິງໃນພຣະຄໍາຂອງພຣະຄໍາຂອງພຣະເຈົ້າສັ່ງສອນແລະຕໍາໜິຕິຕຽນ. {AA 503.2}

// {AA 503.3}

ການຊັງແລະຕັກເຕືອນຄວາມຜິດບາບ ຄຽງຄູ່ກັບການສະແດງຄວາມເມດຕາແລະຄວາມຮັກນັ້ນ ເປັນເລື່ອງຍາກ. ຍິ່ງພວກເຮົາພະຍາຍາມມີຊີວິດແລະຈິດໃຈທີ່ບໍລິສຸດເທົ່າໃດ ພວກເຮົາກໍຍິ່ງຈະເຫັນຄວາມບາບຈະແຈ້ງຂຶ້ນເທົ່ານັ້ນ ແລະ ຍິ່ງຈະບໍ່ເຫັນດີກັບຄວາມບໍ່ຖືກຕ້ອງ. ພວກເຮົາຕ້ອງມີຄວາມລະມັດລະວັງຕໍ່ການປະຕິບັດທີ່ເຂັ້ມງວດຕໍ່ຜູ້ກະທໍາຜິດ ແລະໃນຂະນະດຽວກັນ ກໍຕ້ອງລະມັດລະວັງບໍ່ປ່ອຍປະໃຫ້ຄວາມຜິດບາບລອດສາຍຕາ. ການສະແດງຄວາມອົດທົນແລະຄວາມຮັກຂອງພຣະຄຣິສຕໍ່ຜູ້ທີ່ເຮັດຜິດບາບ ຖືວ່າເປັນສິ່ງຈໍາເປັນ ແຕ່ກໍສ່ຽງທີ່ສະແດງຄວາມອົດທົນຫຼາຍເກີນໄປ ຈົນເຮັດໃຫ້ຜູ້ທີ່ເຮັດຜິດບາບບໍ່ຫຼາບບໍ່ຈື່ ແລະ ປະຕິເສດການຕັກເຕືອນ. {AA 503.3}

// {AA 504.1}

ຜູ້ຮັບໃຊ້ຂ່າວປະເສີດທັງຫຼາຍບາງຄັ້ງປ່ອຍໃຫ້ຄວາມອົດທົນກາຍເປັນການຍອມຮັບຄວາມບາບແລະເຖິງຂັ້ນເຂົ້າຮ່ວມຂະບວນການ. ສິ່ງນີ້ເປັນການທໍາລາຍຫຼາຍກວ່າການສິດສອນ. ແລ້ວຜູ້ຮັບໃຊ້ເຫຼົ່ານັ້ນກໍຫາຂໍ້ແກ້ຕົວແລະເຮັດໃຫ້ສິ່ງທີ່ພຣະເຈົ້າປະນາມເບົາບາງລົງ ແລະ ໃນທີ່ສຸດກໍກາຍເປັນຄົນຕາບອດ ເບິ່ງບໍ່ເຫັນຄວາມຜິດ ບໍ່ສາມາດສັ່ງສອນຜູ້ທີ່ພຣະເຈົ້າບອກໃຫ້ສອນໄດ້. ຜູ້ທີ່ເຮັດໃຫ້ຄວາມເຂົ້າໃຈຝ່າຍພຣະວິນຍານຂອງຕົນມົວໝອງຍ້ອນຜ່ອນຜັນຕໍ່ຜູ້ທີ່ພຣະເຈົ້າປະນາມ ໃນທີ່ສຸດກໍຈະເຮັດບາບຮຸນແຮງແລະໜັກໜາຕໍ່ຜູ້ທີ່ພຣະເຈົ້າເຫັນພ້ອມ. {AA 504.1}

// {AA 504.2}

ຄວາມພູມໃຈໃນປັນຍາຂອງມະນຸດ, ການປະໝາດພຣະວິນຍານບໍລິສຸດ, ແລະການກຽດຊັງພຣະຄໍາຂອງພຣະເຈົ້າ ຈະພາໃຫ້ບັນດາຜູ້ທີ່ອ້າງຕົນວ່າເປັນຄຣິສຕຽນແລະຜູ້ທີ່ຄິດວ່າຕົນມີຄວາມສາມາດສອນຄົນອື່ນ ປະຖິ້ມຂໍ້ຮຽກຮ້ອງຂອງພຣະເຈົ້າ. ອາຈານໂປໂລບອກຕີໂມທຽວວ່າ: “ຈະເຖິງເວລາທີ່ຄົນຈະບໍ່ຍອມຟັງຫຼັກຄໍາສອນອັນແທ້ຈິງ ແຕ່ຈະປະຕິບັດຕາມຄວາມປາຖະໜາຂອງເຂົາເອງ ແລະຈະຮວບຮວມຄໍາສອນໄວ້ເພື່ອຕອບສະໜອງຄວາມຕ້ອງການຂອງເຂົາ. ຄົນເຫຼົ່ານັ້ນ ຈະບໍ່ຟັງຄວາມຈິງອີກຕໍ່ໄປ ເຂົາຈະຫັນໄປສົນໃຈນິຍາຍເລື່ອງຕ່າງໆ.” {AA 504.2}

// {AA 504.3}

ໃນຂໍ້ພຣະຄໍາຕອນນີ້ ອາຈານໂປໂລບໍ່ໄດ້ເວົ້າກ່ຽວກັບຄົນທີ່ບໍ່ເຊື່ອຖືສາສະໜາ ແຕ່ເວົ້າກ່ຽວກັບຄົນທີ່ອ້າງຕົນວ່າເປັນຄຣິສຕຽນທີ່ປະພຶດຕາມຕັນຫາຂອງຕົນແລະກາຍເປັນທາດຂອງຕົນເອງ. ຄົນປະເພດນີ້ມັກຟັງແຕ່ຄໍາສອນທີ່ມ່ວນຫູ ຄືຄໍາສອນທີ່ບໍ່ໂຈມຕີຄວາມຜິດແລະຄວາມມັກສະໜຸກສະໜານຂອງຕົນ. ພວກເຂົາບໍ່ມັກພຣະຄໍາອັນທ່ຽງທໍາຂອງພຣະຄຣິສທີ່ກ່າວຜ່ານຜູ້ຮັບໃຊ້ຂອງພຣະອົງ ແລະເລືອກມັກແຕ່ອາຈານທີ່ຍ້ອງຍໍແລະເວົ້າເອົາໃຈພວກເຂົາ. ແລະໃນບັນດາຜູ້ຮັບໃຊ້ຂອງພຣະເຈົ້າກໍມີສາສະໜາຈານບາງຄົນສອນຄວາມຄິດເຫັນຂອງມະນຸດແທນຖ້ອຍຄໍາຂອງພຣະເຈົ້າ. ພວກເຂົາບໍ່ຊື່ສັດຕໍ່ໜ້າທີ່ຂອງຕົນເອງ ແລະ ພາໃຫ້ຄົນອື່ນຫຼົງທາງ. {AA 504.3}

// {AA 505.1}

ໃນກົດບັນຍັດສັກສິດຂອງພຣະເຈົ້າ ພຣະອົງໄດ້ປະທານຫຼັກການຊີວິດອັນສົມບູນແກ່ມະນຸດ ແລະ ພຣະອົງໄດ້ປະກາດວ່າ ຈົນຮອດມື້ສຸດປາຍແຜ່ນດິນໂລກ ແມ່ນແຕ່ຂໍ້ປີກຍ່ອຍຂອງກົດບັນຍັດນັ້ນກໍຈະບໍ່ປ່ຽນແປງຈັກຂໍ້ ແລະຈະມີຜົນສັກສິດຢູ່ເໜືອມະນຸດຕະຫຼອດໄປ. ພຣະຄຣິສໄດ້ສະເດັດມາເພື່ອເຮັດໃຫ້ກົດບັນຍັດສໍາເລັດຄົບຖ້ວນ ແລະ ມີກຽດສະຫງ່າ. ພຣະອົງໄດ້ສະແດງໃຫ້ເຫັນວ່າ ກົດບັນຍັດນັ້ນຢູ່ບົນພື້ນຖານຄວາມຮັກຕໍ່ພຣະເຈົ້າແລະຕໍ່ມະນຸດ ແລະການປະຕິບັດຕາມທຸກຂໍ້ຄໍາສັ່ງຂອງບັນຍັດນັ້ນແມ່ນໜ້າທີ່ທັງໝົດຂອງມະນຸດ. ໃນການດໍາເນີນຊີວິດ ພຣະອົງໄດ້ເປັນແບບຢ່າງໃນການເຊື່ອຟັງກົດບັນຍັດຂອງພຣະເຈົ້າ. ໃນບົດເທດສະໜາເທິງພູ ພຣະອົງໄດ້ສອນວ່າ ຈຸດປະສົງຂອງກົດບັນຍັດຂອງພຣະເຈົ້າບໍ່ແມ່ນການປະພຶດຕາມເທົ່ານັ້ນ ແຕ່ຍັງກວມເອົາທັງຄວາມຄິດແລະເຈດຕະນາໃນຈິດໃຈ. {AA 505.1}

// {AA 505.2}

ເມື່ອປະຕິບັດຕາມແລ້ວ ກົດບັນຍັດ ຈະນໍາພາມະນຸດ “ປະຖິ້ມການດໍາເນີນຊີວິດໃນຝ່າຍທາງຊົ່ວຊ້າອະທໍາແລະຕັນຫາຝ່າຍໂລກ” ແລະ “ດໍາເນີນຊີວິດຢ່າງມີສະຕິອາລົມດີຮອບຄອບ ຖືກຕ້ອງເປັນທໍາ ແລະສັດຊື່ບໍລິສຸດຕໍ່ພຣະເຈົ້າ.” ຕີໂຕ 2:12. ແຕ່ສັດຕູຄວາມຊອບທໍາໄດ້ຈັບໂລກເປັນສະເລີຍເສິກແລ້ວ ແລະ ພາມະນຸດຝ່າຝືນກົດບັນຍັດຂອງພຣະເຈົ້າ. ເໝືອນດັ່ງທີ່ອາຈານໂປໂລໄດ້ເຫັນລ່ວງໜ້າ ຜູ້ຄົນຈໍານວນຫຼວງຫຼາຍຫັນໜີຈາກພຣະຄໍາຂອງພຣະເຈົ້າ ແລະ ເລືອກຟັງຜູ້ປະກາດທີ່ສອນນິຍາຍຖືກໃຈຕ່າງໆ. ສາສະໜາຈານແລະສະມາຊິກຄຣິສຕະຈັກຫຼາຍຄົນຢຽບຢໍ່າກົດບັນຍັດຂອງພຣະເຈົ້າ. ການກະທໍານີ້ເປັນການໝິ່ນປະໝາດພຣະເຈົ້າ ແລະຊາຕານຫົວຂວັນຍ້ອນກົນອຸບາຍຂອງມັນປະສົບຜົນສໍາເລັດ. {AA 505.2}

// {AA 506.1}

ໃນເມື່ອການໝິ່ນປະໝາດພຣະຄໍາຂອງພຣະເຈົ້າເພິ່ນຂຶ້ນ ຄວາມກຽດຊັງສາສະໜາກໍເພີ່ມຂຶ້ນເຊັ່ນກັນ; ຄວາມຈອງຫອງ, ການມັກຮັກຄວາມເພີດເພີນ, ການບໍ່ຟັງຄວາມພໍ່ແມ່, ແລະຄວາມໝົກໝົ້ນໃນກາມ ກໍເພີ່ມຂຶ້ນເຊັ່ນກັນ; ແລະບັນດາຜູ້ທີ່ຄົ້ນຄິດພິຈາລະນາຢູ່ທຸກຫົນທຸກແຫ່ງລ້ວນແຕ່ເວົ້າຂຶ້ນວ່າ ຈະແກ້ໄຂຄວາມຊົ່ວຮ້າຍເຫຼົ່ານີ້ໄດ້ແນວໃດ? ຄໍາຕອບມີຢູ່ໃນຄໍາສອນຂອງອາຈານໂປໂລທີ່ຂຽນເຖິງຕີໂມທຽວ ຄື “ຈົ່ງເທດສະໜາສັ່ງສອນພຣະທໍາຂອງພຣະເຈົ້າ.” ພຣະຄໍາພີເປັນຫຼັກການປະພຶດດຽວທີ່ປອດໄພ, ເປັນຄໍາບັນທຶກຄວາມປະສົງຂອງພຣະເຈົ້າ ຄືເປັນພຣະຄໍາແຫ່ງສະຕິປັນຍາຂອງພຣະອົງ. ພຣະຄໍາພີເປີດຈິດໃຈຂອງມະນຸດໃຫ້ເຂົ້າໃຈບັນຫາຂອງຊີວິດ ແລະເປັນທິດຊີ້ນໍາອັນບໍ່ຜິດພາດສໍາລັບຜູ້ທີ່ປະຕິບັດຕາມຄໍາສອນໃນນັ້ນ ເພື່ອປົກປ້ອງບໍ່ໃຫ້ພວກເຂົາໃຊ້ຊີວິດຢ່າງໄຮ້ປະໂຫຍດໃນທາງທີ່ບໍ່ຖືກຕ້ອງ. {AA 506.1}

// {AA 506.2}

ພຣະເຈົ້າໄດ້ເປີດເຜີຍໃຫ້ຮູ້ພຣະປະສົງຂອງພຣະອົງ ແລະ ຖືວ່າເປັນເລື່ອງໂງ່ຈ້າທີ່ມະນຸດຈະຊັກຖາມສິ່ງທີ່ອອກມາຈາກພຣະໂອດຂອງພຣະອົງ. ຫຼັງຈາກພຣະເຈົ້າຜູ້ທີ່ເປັນພຣະປັນຍາອັນລໍ້າເລີດໄດ້ກ່າວແລ້ວ ກໍບໍ່ມີຄວາມສົງໄສໃດໆໃຫ້ມະນຸດຖົກຖຽງ ບໍ່ມີຊ່ອງຫວ່າງໃດໆໃຫ້ປ່ຽນແປງ. ສິ່ງທີ່ຮຽກຮ້ອງຈາກມະນຸດແມ່ນການປະຕິບັດຕາມຄວາມປະສົງຂອງພຣະເຈົ້າ. ຄວາມເຊື່ອຟັງແມ່ນການຄວບຄຸມເຫດຜົນກໍຄືສະຕິສໍາປັດສະຍະ. {AA 506.2}

// {AA 506.3}

ອາຈານໂປໂລສອນຕໍ່ວ່າ: “ຈົ່ງລະວັງຕົນເອງໃຫ້ດີໃນທຸກສະພາບການ, ຈົ່ງອົດທົນຕໍ່ຄວາມຍາກລໍາບາກ ແລະ ຈົ່ງເຮັດໜ້າທີ່ຂອງຜູ້ປະກາດຂ່າວປະເສີດ ຈົ່ງປະຕິບັດໜ້າທີ່ການຂອງເຈົ້ານັ້ນໃຫ້ສໍາເລັດ.” ອາຈານໂປໂລກໍາລັງຈະສິ້ນສຸດໜ້າທີ່ຂອງຕົນ ແລະ ປາຖະໜາໃຫ້ຕີໂມທຽວເປັນຜູ້ສືບທອດການປ້ອງກັນຄຣິສຕະຈັກຈາກນິຍາຍແລະຄໍາສອນນອກຮີດຕ່າງໆ ທີ່ສັດຕູພະຍາຍາມໃຊ້ເປັນເຄື່ອງມືດຶງສະມາຊິກອອກຈາກຂ່າວປະເສີດ. ເພິ່ນແນະນໍາໃຫ້ຕີໂມທຽວປະຖິ້ມການສະແຫວງຫາແລະຄວາມຜູກມັດຕ່າງໆຝ່າຍໂລກທີ່ຈະຂັດຂວາງການຮັບໃຊ້ພຣະເຈົ້າໂດຍສົມບູນ; ໃຫ້ມີຈິດໃຈແຈ່ມໃສ ຮັບເອົາການຕໍ່ຕ້ານ, ຄໍາປ້ອຍດ່າ, ແລະການກົດຂີ່ຂົ່ມເຫັງ ເຊິ່ງຈະເກີດຂຶ້ນເມື່ອຈົງຮັກພັກດີຕໍ່ພຣະເຈົ້າ; ໃຫ້ປະຕິບັດໜ້າທີ່ສໍາເລັດ ໂດຍນໍາໃຊ້ທຸກຢ່າງທີ່ຕົນມີເພື່ອເຮັດການດີຕໍ່ບັນດາຜູ້ທີ່ພຣະເຈົ້າຊົງໄຖ່. {AA 506.3}

// {AA 507.1}

ຊີວິດຂອງອາຈານໂປໂລເປັນແບບຢ່າງຂອງຄວາມຈິງທີ່ເພິ່ນເອງສິດສອນ ແລະ ສິ່ງນັ້ນເປັນພະລັງຂອງເພິ່ນ. ຈິດໃຈຂອງເພິ່ນເຕັມໄປດ້ວຍຄວາມຮັບຜິດຊອບອັນເລິກເຊິ່ງ ແລະ ໄດ້ຮັບໃຊ້ຮ່ວມກັບພຣະເຈົ້າຜູ້ຊົງເປັນຄວາມຍຸຕິທໍາ, ຄວາມເມດຕາ, ແລະຄວາມຈິງ. ເພິ່ນຖືເອົາໄມ້ກາງແຂນເປັນການຄໍ້າປະກັນຜົນສໍາເລັດ. ຄວາມຮັກຂອງພຣະຜູ້ໂຜດໃຫ້ພົ້ນເປັນແຮງບັນດານທີ່ຊ່ວຍຊູເພິ່ນເມື່ອຕ້ອງຕໍ່ສູ້ກັບຕົນເອງແລະຕໍ່ສູ້ກັບຄວາມຊົ່ວຮ້າຍໃນພາລະກິດການຮັບໃຊ້ພຣະຄຣິສ; ເພິ່ນໄດ້ເດີນໜ້າປະທະກັບຄວາມປໍລະປັກຂອງໂລກແລະການຕໍ່ຕ້ານຂອງບັນດາສັດຕູ. {AA 507.1}

// {AA 507.2}

ສິ່ງທີ່ຄຣິສຕະຈັກຕ້ອງການໃນເວລາອັນຕະລາຍນີ້ ແມ່ນກອງກໍາລັງຜູ້ຮັບໃຊ້ທີ່ເຝິກຝົນຕົນເອງໃຫ້ເປັນປະໂຫຍດ ເໝືອນດັ່ງອາຈານໂປໂລ ຄືຜູ້ທີ່ຮູ້ຄວາມເລິກລັບຂອງພຣະເຈົ້າ, ແລະຜູ້ທີ່ເຕັມໄປດ້ວຍຄວາມຈິງຈັງແລະຫ້າວຫັນ. ຄຣິສຕະຈັກຕ້ອງການຄົນທີ່ໄດ້ຮັບການຊໍາລະລ້າງ ມີຄວາມເສຍສະຫຼະ, ຄົນທີ່ຈະບໍ່ຢ້ານຄວາມລໍາບາກແລະບໍ່ປະລະໜ້າທີ່, ຄົນທີ່ກ້າຫານແລະຈົງຮັກພັກດີ, ຄົນທີ່ຈິດໃຈມີພຣະຄຣິສຜູ້ເປັນຄວາມຫວັງແຫ່ງສະຫງ່າລາສີສະຖິດຢູ່, ແລະຄົນທີ່ປາກຖືກໄຟສັກສິດດາດແລະຈະ “ສອນພຣະທໍາຂອງພຣະເຈົ້າ.” ການຂາດຜູ້ຮັບໃຊ້ປະເພດນີ້ຈະເຮັດໃຫ້ວຽກງານຂອງພຣະເຈົ້າອ່ອນກໍາລັງລົງ ແລະຄວາມຜິດອັນຕະລາຍດັ່ງຢາພິດຈະເຮັດໃຫ້ມະນຸດຈໍານວນຫຼາຍຕົກຕໍ່າແລະສິ້ນຫວັງ. {AA 507.2}

// {AA 507.3}

ເມື່ອຜູ້ຮັບໃຊ້ທີ່ຊື່ສັດແລະເຮັດວຽກໜັກເຫຼົ່ານັ້ນສະຫຼະຊີວິດເພື່ອຄວາມຈິງແລ້ວ ຜູ້ໃດຈະລຸກຂຶ້ນສືບທອດພາລະກິດຂອງພວກເຂົາ? ຊາຍໜຸ່ມທັງຫຼາຍຈະຮັບເອົາໜ້າທີ່ອັນສັກສິດນີ້ຈາກພໍຂອງຕົນເອງບໍ? ພວກເຂົາກຽມສືບທອດຕໍາແໜ່ງຂອງຜູ້ທີ່ຕາຍໄປແລ້ວບໍ? ທ່າມກາງຄວາມເຫັນແກ່ຕົວແລະຄວາມທະເຍີທະຍານ ຄົນໜຸ່ມທັງຫຼາຍຈະຮັບເອົາຄໍາສັ່ງຂອງອາຈານໂປໂລບໍ ຈະຟັງບໍ? {AA 507.3}

// {AA 508.1}

ອາຈານໂປໂລມ້ວນທ້າຍຈົດໝາຍຂອງເພິ່ນດ້ວຍຖ້ອຍຄໍາສ່ວນຕົວເຖິງຫຼາຍຄົນ ແລະ ເນັ້ນໜັກອີກຄັ້ງໃຫ້ຕີໂມທຽວເດີນທາງໄປຫາ ຖ້າເປັນໄປໄດ້ໃຫ້ຮອດກ່ອນລະດູໜາວ. ເພິ່ນໄດ້ເວົ້າຮອດຄວາມໂດດດ່ຽວຍ້ອນຖືກໝູ່ຄູ່ບາງຄົນປະຖິ້ມ ແລະ ບາງຄົນກໍຈາກໄປດ້ວຍຄວາມຈໍາເປັນ; ເພິ່ນຢ້ານວ່າຕີໂມທຽວຈະລັງເລໃຈ ບໍ່ຢາກປະຄຣິສຕະຈັກໃນເມືອງເອເຟໂຊ ຈິ່ງໄດ້ບອກຕີໂມທຽວວ່າໄດ້ສົ່ງຕີຂີໂກໄປຮັບຜິດຊອບແທນແລ້ວ. {AA 508.1}

// {AA 508.2}

ຫຼັງຈາກເວົ້າຮອດການຂຶ້ນສານ, ການຖືກໝູ່ຄູ່ໜີປະ, ແລະພຣະຄຸນຂອງພຣະເຈົ້າທີ່ຊົງລ້ຽງດູ ອາຈານໂປໂລໄດ້ລົງທ້າຍຈົດໝາຍໂດຍການແຕ່ງຕັ້ງໃຫ້ຕີໂມທຽວເປັນຜູ້ເບິ່ງແຍງຄຣິສຕະຈັກຂອງພຣະເຈົ້າ ຜູ້ຊົງເປັນເຈົ້າຂອງແກະ; ພຣະອົງຍັງຈະລ້ຽງດູຝູງແກະຂອງພຣະອົງ ເຖິງວ່າຄົນລ້ຽງແກະຄົນອື່ນໆຈະຖືກເຂັ່ນຂ້າກໍຕາມ. {AA 508.2}
