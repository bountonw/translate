= 50 

== ອາຈານໂປໂລຖືກຕັດສິນປະຫານຊີວິດ

// {AA 509.1}

ໃນລະຫວ່າງຂຶ້ນສານຢູ່ນະຄອນໂຣມ ຈັກກະພັດເນໂຣຖືກໃຈພະລັງສຽງຂອງອາຈານໂປໂລ ຈົນເລື່ອນຄໍາຕັດສິນອອກໄປ ໂດຍບໍ່ໄດ້ຖອນຟ້ອງຫຼືໃສ່ໂທດໃດໆ. ແຕ່ບໍ່ພໍຄາວ ຈຸດປະສົງຮ້າຍຂອງຈັກກະພັດເນໂຣຕໍ່ອາຈານໂປໂລກໍກັບມາອີກ. ເພິ່ນໂມໂຫຍ້ອນບໍ່ສາມາດສະກັດກັ້ນການຂະຫຍາຍຕົວຂອງສາສະໜາຄຣິສຕຽນໄດ້ ແມ່ນແຕ່ໃນວັງກໍມີ ຈິ່ງຕັ້ງໃຈວ່າ ຖ້າມີເຫດຜົນສາມາດມັດອາຈານໂປໂລໄດ້ ກໍຈະສັ່ງປະຫານຊີວິດທັນທີ. ໃນບໍ່ດົນ ຈັກກະພັດເນໂຣກໍຕັດສິນປະຫານຊີວິດອາຈານໂປໂລ. ໃນເມື່ອກົດໝາຍຫ້າມບໍ່ໃຫ້ທໍລະມານຄົນໂຣມ ອາຈານໂປໂລຈິ່ງຖືກຕັດຫົວ. {AA 509.1}

// {AA 509.2}

ອາຈາໂປໂລຖືກພາໄປປະຫານຊີວິດຢ່າງລັບໆ. ມີແຕ່ສອງສາມຄົນເທົ່ານັ້ນໄດ້ຮັບອະນຸຍາດໃຫ້ໄປເບິ່ງ ເພາະພວກເຈົ້າໜ້າທີ່ໂຣມຮູ້ວ່າອາຈານໂປໂລເປັນຄົນມີອິດທິພົນ ແລະ ຢ້ານວ່າ ຫຼາຍຄົນເຫັນເພິ່ນຖືກປະຫານຊີວິດ ຍິ່ງຈະເຮັດໃຫ້ມີຄົນຈໍານວນຫຼາຍຄົນຮັບເຊື່ອ. ເຖິງຢ່າງໃດກໍຕາມ ແມ່ນແຕ່ທະຫານໂຫດທີ່ເຝົ້າຍາມກໍຍັງຟັງຖ້ອຍຄໍາຂອງເພິ່ນ ແລະ ປະຫຼາດໃຈເມື່ອເຫັນວ່າເພິ່ນມີຄວາມຍິ້ມແຍ້ມແຈ່ມໃສ ແລະ ຍິນດີຕໍ່ຄວາມຕາຍທີ່ຈະເກີດຂຶ້ນນັ້ນ. ອາຈານໂປໂລໄດ້ອະໄພໃຫ້ຂ້າຕະກອນ ແລະ ໄວ້ວາງໃຈຢ່າງໝັ້ນແກ່ນໃນພຣະຄຣິສຈົນຮອດວິນາທີສຸດທາຍ. ການໃຫ້ອະໄພ ແລະ ຄວາມໄວ້ວາງໃຈດັ່ງກ່າວໄດ້ກາຍເປັນກິ່ນຫອມຫວານແຫ່ງຊີວິດທີ່ນໍາໄປສູ່ຊີວິດ ຕໍ່ຄົນທີ່ເຫັນການປະຫານຊີວິດນັ້ນ. ຈໍານວນໜຶ່ງໄດ້ຮັບເອົາພຣະຜູ້ຊ່ວຍໃຫ້ພົ້ນຂອງອາຈານໂປໂລ ແລະ ໃນບໍ່ດົນພວກເຂົາກໍໄດ້ໃຊ້ຊີວິດປະກັນຄວາມເຊື່ອຂອງຕົນ. {AA 509.2}

// {AA 510.1}

ຊີວິດຂອງອາຈານໂປໂລເປັນພະຍານໃຫ້ຄໍາເວົ້າຂອງເພິ່ນເອງຈົນຮອດລົມຫາຍໃຈສຸດທ້າຍ. ເພິ່ນໄດ້ກ່າວຕໍ່ຊາວໂກຣິນໂທວ່າ:​ “ພຣະເຈົ້າອົງທີ່ໄດ້ກ່າວວ່າ, ‘ໃຫ້ແສງແຈ້ງສ່ອງອອກຈາກຄວາມມຶດ’ ເປັນພຣະເຈົ້າອົງທີ່ສ່ອງແສງສະຫວ່າງເຂົ້າມາໃນຈິດໃຈຂອງພວກເຮົາ ເພື່ອໃຫ້ພວກເຮົາຮູ້ຈັກເຖິງສະຫງ່າລາສີຂອງພຣະເຈົ້າ ເຊິ່ງສ່ອງແສງສະຫວ່າງໃນໃບໜ້າຂອງພຣະເຢຊູຄຣິສເຈົ້າ. ແຕ່ພວກເຮົາມີຊັບສົມບັດນີ້ຢູ່ໃນພາຊະນະດິນ ເພື່ອໃຫ້ເຫັນວ່າ ລິດອໍານາດຍິ່ງໃຫຍ່ນັ້ນເປັນຂອງພຣະເຈົ້າ ບໍ່ໄດ້ມາຈາກພວກເຮົາເອງ. ພວກເຮົາຖືກຄວາມທຸກລໍາບາກຮອບດ້ານ ແຕ່ຍັງບໍ່ເຖິງຂັ້ນຂັດສົນ; ຈົນປັນຍາ, ແຕ່ຍັງບໍ່ໝົດທາງອອກ; ຖືກຂົ່ມເຫັງ ແຕ່ບໍ່ຖືກປະຖິ້ມ; ຖືກຕີລົ້ມລົງ ແຕ່ຍັງບໍ່ເຖິງຂັ້ນເສີຍຊີວິດ. ຕົວຂອງພວກເຮົາຍອມຮັບຄວາມຕາຍຂອງພຣະເຢຊູເຈົ້າຢູ່ສະເໝີ ເພື່ອໃຫ້ຊີວິດຂອງພຣະເຢຊູຄຣິສເຈົ້າສາມາດປະກົດຢູ່ໃນຕົວຂອງພວກເຮົາ.” 2 ໂກຣິນໂທ 4:6–10. ກໍາລັງຂອງອາຈານໂປໂລບໍ່ໄດ້ມາຈາກຕົວເອງ ແຕ່ມາຈາກພຣະພັກ ແລະ ການຊ່ວຍເຫຼືອຂອງພຣະວິຍານບໍຣິສຸດ ເຊິ່ງສະຖິດຢູ່ໃນຈິດໃຈ ແລະ ບັນດານໃຫ້ທຸກຄວາມຄິດເປັນໄປຕາມຄວາມປະສົງຂອງພຣະຄຣິສ. ຜູ້ປະກາດພຣະທໍາເອຊາຢາໄດ້ກ່າວວ່າ: “ຂ້າແດ່ອົງພຣະຜູ້ເປັນເຈົ້າ ໂຜດໃຫ້ມີສັນຕິສຸກເຖີດ ເປັນສັນຕິສຸກອັນຄົບຖ້ວນແກ່ທຸກຄົນດ້ວຍ ຄືຜູ້ທີ່ຢຶດໝັ້ນແທ້ຈິງໃນເປົ້າໝາຍຂອງຕົນ ແລະ ແກ່ທຸກຄົນທີ່ໄວ້ວາງໃຈໃນພຣະເຈົ້າ.” ເອຊາຢາ 26:3. ສັນຕິສຸກຈາກສະຫວັນທີ່ປະກົດຢູ່ໜ້າຂອງອາຈານໂປໂລໄດ້ພາຫຼາຍຄົນມາຮັບເຊື່ອຂ່າວປະເສີດ. {AA 510.1}

// {AA 510.2}

ອາຈານໂປໂລມີບັນຍາກາດຂອງສະຫວັນຕິດໂຕ. ທຸກຄົນທີ່ຄົບຫາສະມາຄົມກັບເພິ່ນຮູ້ໄດ້ວ່າພຣະຄຣິສຊົງສະຖິດຢູ່ກັບເພິ່ນ. ຊີວິດອັນເປັນແບບຢ່າງໃຫ້ແກ່ຄໍາສອນ ໄດ້ເຮັດໃຫ້ຖ້ອຍຄໍາຂອງເພິ່ນມີພະລັງ. ສິ່ງນັ້ນເປັນພະລັງຂອງຄວາມຈິງ. ພະລັງເລິກລັບຂອງຊີວິດບໍຣິສຸດເປັນບົດເທດສະໜາທີ່ມີນໍ້າໜັກທີ່ສຸດຕໍ່ຄຣິສຕະຈັກ. ຄໍາໂຕ້ແຍ້ງ ເຖິງວ່າດີຈົນບໍ່ສາມາດໂຕ້ຕອບໄດ້ກໍຕາມ ອາດຈະຍຸແຍ່ໃຫ້ເກີດຄວາມຕໍ່ຕ້ານ ແຕ່ວ່າແບບຢ່າງອັນບໍຣິສຸດມີພະລັງທີ່ບໍ່ອາດຕ້ານທານໄດ້. {AA 510.2}

// {AA 511.1}

ອາຈານໂປໂລບໍ່ໄດ້ກັງວົນນໍາຄວາມທຸກທໍລະມານທີ່ຈະເກີດຂຶ້ນຕໍ່ຕົນເອງ ແຕ່ເປັນຫວ່ງເປັນໃຍຕໍ່ບັນດາຜູ້ທີ່ຈະຖືກປະໃຫ້ຜະເຊີນໜ້າກັບອະຄະຕິ, ຄວາມກຽດຊັງ, ແລະ ການກົດຂີ່ຂົ່ມເຫັງ. ເພິ່ນໄດ້ໃຫ້ກໍາລັງໃຈຄຣິສຕຽນສອງສາມຄົນທີ່ຕິດຕາມໄປເບິ່ງການປະຫານຊີວິດຂອງຕົນ ດ້ວຍຄໍາສັນຍາຂອງພຣະເຈົ້າທີ່ມີຕໍ່ບັນດາຜູ້ຖືກກົດຂີ່ຂົ່ມເຫັງຍ້ອນຄວາມຊອບທໍາ. ເພິ່ນຮັບປະກັນວ່າສິ່ງທັງໝົດທີ່ພຣະເຈົ້າຊົງກ່າວຕໍ່ຄົນຂອງພຣະອົງ ຄືຜູ້ທີ່ຊື່ສັດ ແລະ ຖືກກົດຂີ່ຂົ່ມເຫັງ ຈະເປັນຈິງທຸກປະການ. ພວກເຂົາຈະຖືກທົດລອງໜັກຫຼາຍລົບຫຼາຍຕ່າວຊົ່ວໄລຍະໜຶ່ງ ອາດຈະຂາດເຂີນຄວາມສະໜຸກສະບາຍຝ່າຍໂລກ ແຕ່ພວກເຂົາສາມາດເຊື່ອໝັ້ນໃນຄວາມສັດຊື່ຂອງພຣະເຈົ້າ ດ້ວຍຄໍາເວົ້າທີ່ວ່າ: “ເຮົາຮູ້ຈັກພຣະອົງ ຜູ້ທີ່ເຮົາໄດ້ເຊື່ອ ແລະ ໄວ້ວາງໃຈນັ້ນ ແລະ ເຮົາເຊື່ອໝັ້ນວ່າພຣະອົງຊົງສາມາດຮັກສາ ເຊິ່ງເຮົາໄດ້ມອບໄວ້ກັບພຣະອົງຈົນເຖິງວັນນັ້ນ.” 2 ຕີໂມທຽວ 1:12. ໃນບໍ່ດົນການທົດລອງ ແລະ ຄວາມທໍລະມານກໍຈະສິ້ນສຸດລົງ ແລ້ວສັນຕິສຸກ ແລະ ຄວາມຍິນດີກໍຈະມາເຖິງ. {AA 511.1}

// {AA 511.2}

ອາຈານໂປໂລແນມເບິ່ງຄວາມຍິ່ງໃຫຍ່ທີ່ຈະເກີດຂຶ້ນ ບໍ່ແມ່ນຂາດຄວາມແນ່ນອນ ແລະ ຢ້ານກົວ ແຕ່ດ້ວຍຄວາມຫວັງອັນຍິນດີ ແລະ ຄວາມຄາດໝາຍທີ່ລໍຄອຍ. ເມື່ອຢືນຢູ່ບ່ອນປະຫານ ເພິ່ນບໍ່ໄດ້ແນມເບິ່ງດາບຂອງເພັດສະຄາດ ຫຼື ກົ້ມໜ້າລົງດິນເບິ່ງບ່ອນທີ່ເລືອດຂອງຕົນຈະຕົນລົງ ແຕ່ເງີຍໜ້າຂຶ້ນເບິ່ງທ້ອງຟ້າອັນສົດໃສ ເບິ່ງບັນລັງຂອງພຣະເຈົ້າ. {AA 511.2}

// {AA 512.1}

ອາຈານໂປໂລຜູ້ມີຄວາມເຊື່ອເຫັນຂັ້ນໄດດັ່ງໃນນິມິດຂອງຢາໂຄບ ເຊິ່ງຂັ້ນໄດນັ້ນໝາຍເຖິງພຣະເຢຊູ ຜູ້ທີ່ເປັນຂົວຕໍ່ລະຫວ່າງໂລກກັບສະຫວັນ ແລະ ເປັນຂົວຕໍ່ລະຫວ່າງມະນຸດກັບພຣະເຈົ້າ. ຄວາມເຊື່ອຂອງເພິ່ນມີກໍາລັງແຮງເມື່ອຈື່ຈໍາວ່າ ບັນດາບັນພະບູລຸດ ແລະ ຜູ້ປະກາດພຣະທໍາທັງຫຼາຍໄດ້ເພິ່ງພາພຣະເຈົ້າ; ພຣະອົງຊົງເປັນຜູ້ຄໍ້າຊູ ແລະ ເປັນຄວາມຊູໃຈ ທັງເປັນຜູ້ທີ່ຕົນໄດ້ມອບຖວາຍຊີວິດ. ຄົນບໍຣິສຸດເຫຼົ່ານັ້ນໄດ້ເປັນພະຍານຄວາມເຊື່ອຂອງຕົນໃນແຕ່ລະສະຕະວັດ. ແບບຢ່າງຂອງພວກເຂົາໄດ້ເຮັດໃຫ້ອາຈານໂປໂລເຊື່ອໝັ້ນໄດ້ວ່າພຣະເຈົ້າຊົງສັດຊື່. ບັນດາອັກຄະສາວົກດ້ວຍກັນ ຄືຜູ້ທີ່ເທດສະໜາສັ່ງສອນຂ່າວປະເສີດຂອງພຣະຄຣິສ ໄດ້ຕໍ່ສູ້ກັບຄວາມບ້າສາສະໜາ, ຄວາມເຊື່ອຖືງົມງວາຍ, ການກົດຂີ່ຂົ່ມເຫັງ, ແລະ ການໝິ່ນປະໝາດທັງຫຼາຍ; ພວກເຂົາໄດ້ສະຫຼະຊີວິດເພື່ອສ່ອງແສງຂອງໄມ້ກາງແຂນໃນບ່ອນມືດມົນຂອງຄວາມບໍ່ເຊື່ອ. ອາຈານໂປໂລໄດ້ຍິນສຽງຂອງຄົນເຫຼົ່ານີ້ເປັນພະຍານໃຫ້ແກ່ພຣະເຢຊູ ພຣະບຸດຂອງພຣະເຈົ້າ ພຣະຜູ້ໄຖ່ຂອງໂລກ. ເພິ່ນໄດ້ຍິນສຽງໄຊດັງອອກມາຈາກຄອກ, ຈາກແທ່ນປະຫານຊີວິດ, ຈາກຄຸກ, ແລະ ຈາກຖໍ້າ. ເພິ່ນໄດ້ຍິນຄໍາພະຍານຂອງບັນດາຜູ້ທີ່ໝັ້ນຄົງ ຄືຜູ້ທີ່ເຖິງວ່າຂາດເຂີນ, ເຈັບປວດ, ຖືກທໍລະມານ ແຕ່ກໍຍັງເປັນພະຍານຄວາມເຊື່ອຢ່າງເດັດດ່ຽວກ້າຫານ ທັງຮ້ອງຂຶ້ນວ່າ: “ເຮົາຮູ້ຈັກພຣະອົງຜູ້ທີ່ເຮົາໄດ້ເຊື່ອ.” ຄົນເຫຼົ່ານັ້ນຍອມສະຫຼະຊີວິດເພື່ອຄວາມເຊື່ອ ເພື່ອປະກາດໃຫ້ໂລກຮູ້ວ່າ ພຣະເຈົ້າທີ່ຕົນໄວ້ວາງໃຈສາມາດຊ່ວຍຕົນໄດ້ທຸກຍາມ. {AA 512.1}

// {AA 512.2}

ອາຈານໂປໂລໄດ້ຮັບການຊົງໄຖ່ຂອງພຣະຄຣິສ, ຖືກຊໍາລະລ້າງດ້ວຍໂລຫິດຂອງພຣະອົງ, ແລະ ຖືກປົກດ້ວຍຄວາມຊອບທໍາຂອງພຣະອົງ. ເພິ່ນໄດ້ສະແດງໃຫ້ເຫັນວ່າ ຈິດວິນຍານຂອງຕົນມີຄ່າປະເສີດໃນສາຍຕາຂອງພຣະຜູ້ໄຖ່. ຊີວິດຂອງເພິ່ນໄດ້ຖືກເຊື່ອງຊ້ອນບັງໄວ້ກັບພຣະຄຣິສໃນພຣະເຈົ້າ ແລະ ເຊື່ອໝັ້ນໄດ້ວ່າພຣະຄຣິສຜູ້ຊະນະຄວາມຕາຍຊົງສາມາດຮັກສາສິ່ງທີ່ໄດ້ມອບໄວ້ກັບພຣະອົງ. ເພິ່ນຈື່ຄໍາສັນຍາຂອງພຣະອົງທີ່ວ່າ “ເຮົາຈະເຮັດໃຫ້ຜູ້ນັ້ນເປັນຄືນມາສູ່ຊີວິດໃນວັນສຸດທ້າຍ.” ໂຢຮັນ 6:40. ຄວາມຄິດ ແລະ ຄວາມຫວັງທັງໝົດຂອງເພິ່ນລໍຄອຍການສະເດັດມາຄັ້ງທີສອງຂອງພຣະຄຣິສ. ແລະ ເມື່ອດາບຂອງເພັດສະຄາດລັ່ນລົງ ແລະ ເງົາຄວາມຕາຍວົນວຽນຢູ່ອ້ອມຮອບ ສິ່ງສຸດທ້າຍທີ່ເພິ່ນຄິດແມ່ນການໄດ້ພົບກັບພຣະເຈົ້າຜູ້ຊົງໃຫ້ຊີວິດ ຜູ້ທີ່ຈະຮັບເອົາເພິ່ນເຂົ້າສູ່ຄວາມຍິນດີຮ່ວມກັບບັນດາຜູ້ທີ່ໄດ້ຮັບພຣະພອນ. {AA 512.2}

// {AA 513.1}

ນັບຕັ້ງແຕ່ມື້ເລືອດຂອງອາຈານໂປໂລໄຫຼອາບແຜ່ນດິນເພື່ອເປັນພະຍານໃຫ້ແກ່ພຣະຄໍາຂອງພຣະເຈົ້າ ແລະ ເປັນພະຍານໃຫ້ແກ່ພຣະເຢຊູ ກໍເປັນເວລາສອງພັນປາຍປີແລ້ວ. ບໍ່ມີຜູ້ໃດບັນທຶກລາຍລະອຽດກ່ຽວກັບເຫດການຊີວິດສຸດທ້າຍຂອງອັກຄະສາວົກຜູ້ຢໍາເກງພຣະເຈົ້າຄົນນີ້ ແຕ່ພຣະຄໍາພີໄດ້ບັນທຶກຄໍາພະຍານສຸດທ້າຍກ່ອນຕາຍຂອງເພິ່ນເອົາໄວ້. ສຽງຂອງເພິິ່ນເໝືອນດັ່ງສຽງແກດັງກ້ອງຜ່ານຫຼາຍຍຸກຫຼາຍສະໄໝ ເປັນກໍາລັງໃຈໃຫ້ຄົນນັບລ້ານທີ່ເປັນພະຍານໃຫ້ພຣະເຈົ້າ ແລະ ກະຕຸ້ນຈິດໃຈຂອງບັນດາຜູ້ທີ່ໂສກ ດ້ວຍສຽງໄຊແຫ່ງຄວາມຍິນດີວ່າ: “ສໍາລັບເຮົານັ້ນ ເຖິງເວລາແລ້ວທີ່ຈະຕົກເປັນເຄື່ອງບູຊາ ແລະ ເຖິງເວລາແລ້ວທີ່ເຮົາຕ້ອງຈາກໂລກນີ້ໄປ. ເຮົາໄດ້ຕໍ່ສູ້ຢ່າງສຸດກໍາລັງ ເຮົາໄດ້ແລ່ນແຂ່ງຂັນຈົນເຖິງທີ່ສຸດ ແລະ ເຮົາໄດ້ຮັກສາຄວາມເຊື່ອໄວ້ແລ້ວ. ແຕ່ນີ້ຕໍ່ໄປ ມົງກຸດຄືລາງວັນແຫ່ງຄວາມຊອບທໍາ ຊົງຈັດໄວ້ຖ້າເຮົາແລ້ວ ເຊິ່ງອົງພຣະຜູ້ເປັນເຈົ້າ ຜູ້ພິພາກສາທີ່ຍຸຕິທໍາ ຈະຊົງປະທານແກ່ເຮົາໃນວັນນັ້ນ ແລະ ບໍ່ແມ່ນເຮົາພຽງຜູ້ດຽວ ແຕ່ຈະຊົງປະທານແກ່ຄົນທັງປວງ ທີມີໃຈຍິນດີໃນການຊົງສ່ອງສະຫວ່າງມາປາກົດຂອງພຣະອົງ.” 2 ຕີໂມທຽວ 4:6–8. {AA 513.1}
