= 30

== ກ້າວຂຶ້ນສູ່ມາດຖານທີ່ສູງຂຶ້ນ

==== ອີງຕາມພຣະທຳ 1 ໂກຣິນໂທ.

// {AA 309.1}

ເພື່ອໃຫ້ຜູ້ເຊື່ອໃນເມືອງໂກຣິນໂທເຂົ້າໃຈຄວາມສໍາຄັນຂອງການຄວບຄຸມຕົນເອງຢ່າງເດັດດ່ຽວ, ການບັງຄັບຕົນຢ່າງເຄັ່ງຄັດ, ແລະຄວາມຫ້າວຫັນອັນບໍ່ຫວັ່ນໄຫວໃນການຮັບໃຊ້ພຣະຄຣິສ ໂປໂລໄດ້ຂຽນຈົດໝາຍປຽບທຽບການຕໍ່ສູ້ຂອງຄຣິສຕຽນໃສ່ການແຂ່ງຂັນແລ່ນທີ່ຈັດຂຶ້ນໃນເມືອງໂກຣິນໂທ. ໃນບັນດາການແຂ່ງຂັນທີ່ຊາວກຣີກ ແລະ ຊາວໂຣມັນຈັດຂຶ້ນ ກິລາແລ່ນເປັນກິລາທີ່ເກົ່າແກ່ແລະມີກຽດທີ່ສຸດ. ຜູ້ຊົມມີທັງກະສັດ, ຂຸນນາງ, ແລະ ເຈົ້າໜ້າທີ່ລະດັບສູງຕ່າງ. ບັນດາຊາຍໜຸ່ມຜູ້ມີຖານະ ແລະ ຕຳແໜ່ງພາກັນເຂົ້າຮ່ວມການແຂ່ງຂັນດັ່ງກ່າວ ແລະ ເຝິກຊ້ອມຈົນສຸດກໍາລັງເພື່ອໃຫ້ໄດ້ຮັບໄຊຊະນະ. {AA 309.1}

// {AA 309.2}

ການແຂ່ງຂັນມີກົດລະບຽບເຄັ່ງຄັດ ບໍ່ສາມາດປ່ຽນແປງໄດ້. ຜູ້ທີ່ເຂົ້າຮ່ວມແຂ່ງຂັນຈະຕ້ອງເຝິກຊ້ອມຢ່າງໜັກໜ່ວງ ຕ້ອງໄດ້ຄວບຄຸມອາຫານການກິນ ພ້ອມທັງບໍ່ເຮັດທຸກສິ່ງທີ່ຈະຕັດກໍາລັງກາຍ ແລະ ກຳລັງສະໝອງຢ່າງເດັດຂາດ. ຜູ້ທີ່ຫວັງຊະນະການແຂ່ງຂັນທີ່ໃຊ້ຄວາມໄວ ແລະ ກໍາລັງນີ້ຕ້ອງມີກ້າມຊີ້ນທີ່ແຂງແຮງແລະ ຄ່ອງແຄ່ວ ແລະ ຕ້ອງຄວບຄຸມສະຕິໄດ້. ທຸກບາດແລ່ນແມ່ນຕ້ອງໄວ ແລະແນ່ນອນ; ຕ້ອງໃຊ້ກໍາລັງກາຍໃຫ້ສຸດຂີດ. {AA 309.2}

// {AA 310.1}

ເມື່ອນັກແຂ່ງຂັນປາກົດຕົວຕໍ່ໜ້າຜູ້ຊົມ ຊື່ຂອງແຕ່ຄົນກໍຖືກປະກາດພ້ອມກັບກົດລະບຽບຂອງການແຂ່ງຂັນ. ທຸກຄົນເລີ່ມອອກໂຕພ້ອມກັນ. ສາຍຕາຂອງຜູ້ຊົມກະຕຸ້ນໃຫ້ພວກເຂົາມຸ່ງໜ້າໄປສູ່ເສັ້ນໄຊ. ກໍາມະການທັງຫຼາຍນັ່ງຢູ່ໃກ້ເສັ້ນໄຊ ເພື່ອໃຫ້ເຫັນການແຂ່ງຂັນຕັ້ງແຕ່ຕົ້ນຈົນຈົບ ແລະ ເພື່ອມອບລາງວັນໃຫ້ຜູ້ຊະນະ. ຖ້າຜູ້ເຂົ້າແຂ່ງຂັ້ນຄົນໃດຮອດເສັ້ນໄຊກ່ອນດ້ວຍວິທີທີ່ບໍ່ສັດຊື່ກໍຈະບໍ່ໄດ້ຮັບລາງວັນ. {AA 310.1}

// {AA 310.2}

ໃນການແຂ່ງຂັນນີ້ມີຄວາມສ່ຽງສູງ. ບາງຄົນພິການຕະຫຼອດຊີວິດ. ການລົ້ມລົງໃນຂະນະທີ່ແຂ່ງຂັນຢູ່ບໍ່ແມ່ນເລື່ອງແປກປະຫຼາດ ເລືອດໄຫຼອອກປາກອອກດັງ ແລະ ບາງເທື່ອມີຄົນກໍາລັງຈະຮັບລາງວັນຢູ່ແລ້ວ ກໍລົ້ມຕາຍຊໍ້າ. ແຕ່ວ່າຄວາມສ່ຽງຫຼືຄວາມຕາຍບໍ່ໄດ້ຖືວ່າເປັນອຸປະສັກໃຫຍ່ຫຼວງແຕ່ຢ່າງໃດເມື່ອທຽບໃສ່ກຽດສັກສີທີ່ຜູ້ຊະນະຈະໄດ້ຮັບ. {AA 310.2}

// {AA 310.3}

ເມື່ອຜູ້ຊະນະເຂົ້າເສັ້ນໄຊ ສຽງຕົບມືຂອງຝູງຊົນກໍດັງຂຶ້ນ ແລະ ສະທ້ອນກັບເມື່ອກະທົບໃສ່ພູຜາທີ່ຢູ່ອ້ອມຮອບ. ແລ້ວກໍາມະການກໍມອບສັນຍາລັກແຫ່ງໄຊຊະນະໃຫ້ ຄືມົງກຸດໃບໄມ້ ແລະ ໃບຕານຖືຢູ່ມືເບື້ອງຂວາ. ທົ່ວແຜ່ນດິນພາກັນຍ້ອງຍໍຊົມເຊີຍນັກກິລາຄົນນັ້ນ; ພໍ່ແມ່ກໍໄດ້ຮັບກຽດເຊັ່ນກັນ; ແລະ ແມ່ນແຕ່ເມືອງທີ່ນັກກິລາຄົນນັ້ນອາໄສຢູ່ກໍໄດ້ຮັບການຍົກຍ້ອງເຊັ່ນກັນ ຍ້ອນວ່າສາມາດສ້າງນັກກິລາເກັ່ງກ້າໄດ້. {AA 310.3}

// {AA 311.1}

ໃນການປຽບທຽບການຕໍ່ສູ້ຂອງຄຣິສຕຽນໃສ່ການແຂ່ງຂັນນີ້ ໂປໂລໄດ້ເນັ້ນຄວາມສໍາຄັນໃນການກະກຽມທີ່ຈໍາເປັນຕໍ່ການແຂ່ງຂັນນັ້ນ ເຊິ່ງລວມມີການເຝິກຝົນພື້ນຖານ, ການຄວບຄຸມອາຫານການກິນ, ແລະ ການບັງຄັບຕົນ. ເພິ່ນກ່າວວ່າ: “ຝ່າຍນັກກິລາທຸກຄົນທີ່ເຝິກຊ້ອມຕ່າງກໍຢູ່ໃນລະບຽບວິໄນຢ່າງເຄັ່ງຄັດ.” ນັກແລ່ນຕ້ອງປະລະການເຮັດຕາມໃຈທຸກຢ່າງທີ່ຈະເຮັດໃຫ້ຮ່າງກາຍອ່ອນເພຍ ແລະ ຕ້ອງເຝິກຊ້ອມກ້າມຊີ້ນຢ່າງໜັກໜ່ວງ ແລະ ສະໝໍ່າສະເໝີເພື່ອໃຫ້ຮ່າງກາຍແຂງແຮງ ແລະ ທົນທານ ເພື່ອໃຫ້ສາມາດໃຊ້ການໄດ້ຢ່າງເຕັມທີ່ໃນວັນແຂ່ງຂັນ. ເມື່ອປຽບທຽບແລ້ວ ມັນກໍຍິ່ງມີຄວາມສໍາຄັນຕໍ່ຄຣິສຕຽນທີ່ຈະຄວບຄຸມຄວາມຢາກແລະຄວາມຮູ້ສຶກໃຫ້ຢູ່ພາຍໃຕ້ເຫດຜົນ ແລະ ພຣະປະສົງຂອງພຣະເຈົ້າ ເພາະສິ່ງທີ່ເຮົາສະແຫວງຫານັ້ນແມ່ນຊີວິດນິຣັນ. ຄຣິສຕຽນບໍ່ຄວນໃຫ້ຄວາມສະໜຸກສະໜານ, ຄວາມຟຸມເຟືອຍ, ຫຼືຄວາມສະດວກສະບາຍຫັນຄວາມຄິດຂອງຕົນໄປໃນທາງອື່ນ. ນິໄສແລະຄວາມຮູ້ສຶກທຸກຢ່າງຕ້ອງຢູ່ພາຍໃຕ້ລະບຽບວິໄນອັນເຄັ່ງຄັດ. ການໃຊ້ເຫດຜົນສອດຄ່ອງກັບພຣະທຳຄໍາສອນຂອງພຣະເຈົ້າ ແລະ ການຊົງນໍາຂອງພຣະວິນຍານບໍລິສຸດ ນັ້ນແຫຼະ ເປັນສິ່ງທີ່ຕ້ອງຄວບຄຸມອາລົມແລະຄວາມຢາກ. {AA 311.1}

// {AA 311.2}

ຫຼັງຈາກນັ້ນ ຜູ້ເປັນຄຣິສຕຽນຕ້ອງທຸ່ມເທເຫື່ອແຮງກໍາລັງທັງໝົດເຂົ້າໃນການແຂ່ງຂັນເພື່ອໃຫ້ໄດ້ຮັບໄຊຊະນະ. ໃນການແຂ່ງຂັນແລ່ນຢູ່ເມືອງໂກຣິນໂທ ເມື່ອໃກ້ຈະຮອດເສັ້ນໄຊ ນັກແລ່ນຕ້ອງພະຍາຍາມສຸດຂີດເພື່ອເພີ່ມຫຼືຮັກສາຄວາມໄວ. ສະນັ້ນ ເມື່ອໃກ້ຈະຮອດເສັ້ນໄຊ ຄຣິສຕຽນຄວນມຸ່ງໜ້າຕໍ່ໄປ ເພີ່ມກໍາລັງແລະຄວາມມຸ່ງໝັ້ນຫຼາຍກວ່າເວລາອອກໂຕ. {AA 311.2}

// {AA 311.3}

ໂປໂລປຽບທຽບຄວາມແຕກຕ່າງລະຫວ່າງມົງກຸດໃບໄມ້ທີ່ນັກແລ່ນໄດ້ຮັບ ກັບມົງກຸດແຫ່ງສະຫງ່າຣາສີນິຣັນທີ່ຄຣິສຕຽນຜູ້ຊະນະຈະໄດ້ຮັບ ໂດຍກ່າວວ່າ: “ພວກເຂົາຈະໄດ້ຮັບມົງກຸດທີ່ຫ່ຽວແຫ້ງໄປ ແຕ່ພວກເຮົາເຮັດການນັ້ນ ເພື່ອຈະໄດ້ມົງກຸດທີ່ບໍ່ມີວັນຫ່ຽວແຫ້ງ.” ເພື່ອລາງວັນອັນຈະຫ່ຽວແຫ້ງໄປນັ້ນ ນັກແຂ່ງຂັນຊາວກຣີກບໍ່ໄດ້ຫວາດຫວັ່ນຕໍ່ຄວາມລໍາບາກຫຼືລະບຽບວິໄນ. ພວກເຮົາບາກບັ່ນເພື່ອໃຫ້ໄດ້ຮັບລາງວັນອັນມີຄ່າເໜືອຄັນນານັບ ເປັນມົງກຸດແຫ່ງຊີວິດອັນຕະຫຼອດໄປເປັນນິດ. ສະນັ້ນ ພວກເຮົາຍິ່ງສົມຄວນພະຍາຍາມຢ່າງລະມັດລະວັງ ແລະ ມີຄວາມຍິນດີທີ່ຈະເສຍສະຫຼະ ແລະບັງຄັບຕົນເອງ. {AA 311.3}

// {AA 312.1}

ຈົດໝາຍເຖິງຜູ້ເຊື່ອຊາວເຮັບເຣີໄດ້ຂຽນເຖິງຄວາມມຸ່ງໝັ້ນຢ່າງໃຈດຽວທີ່ຄຣິສຕຽນຄວນມີໃນການແຂ່ງຂັນເພື່ອໃຫ້ໄດ້ຮັບຊີວິດນິຣັນ ດັ່ງນີ້: “ພວກເຮົາຈົ່ງຊັດຖິ້ມທຸກຢ່າງທີ່ຖ່ວງຢູ່ ແລະຜິດບາບທີ່ຕິດແໜ້ນໂດຍງ່າຍ ສ່ວນການແລ່ນແຂ່ງທີ່ກໍານົດໄວ້ຕໍ່ໜ້າພວກເຮົານັ້ນ ຈົ່ງພາກັນແລ່ນດ້ວຍຄວາມພຽນພະຍາຍາມ. ຈົ່ງປັກຕາເບິ່ງພຣະເຢຊູເຈົ້າ ຄືຜູ້ບຸກເບີກຄວາມເຊື່ອ ແລະຜູ້ຊົງເຮັດໃຫ້ຄວາມເຊື່ອຂອງພວກເຮົາເຖິງທີ່ສໍາເລັດ.” (ເຮັບເຣີ 12:1, 2.) ຄວາມເຫິງສາ, ຄວາມມຸ່ງຮ້າຍ, ຄວາມຄິດຊົ່ວ, ວາຈາຊົ່ວ, ຄວາມໂລບ ສິ່ງເຫຼົ່ານີ້ລ້ວນແຕ່ເປັນສິ່ງຖ່ວງດຶງທີ່ຄຣິສຕຽນຈະຕ້ອງຊັດຖຶ້ມ ຖ້າຢາກຊະນະການແລ່ນເພື່ອຊີວິດນິຣັນ. ທຸກນິໄສຫຼືການກະທໍາທີ່ຊັກຈູງໄປສູ່ຄວາມບາບ ແລະ ເປັນເຫັດໃຫ້ພຣະຄຣິສເສຍກຽດຈະຕ້ອງຖືກປະຖິ້ມ ເຖິງວ່າຈະເປັນການເສຍສະຫຼະຫຼາຍປານໃດກໍຕາມ. ຜູ້ທີ່ລະເມີດຫຼັກການນິຣັນແຫ່ງຄວາມຊອບທຳຈະບໍ່ໄດ້ຮັບພຣະພອນຂອງສະຫວັນ. ຄວາມບາບປະການດຽວກໍສາມາດເຮັດໃຫ້ຜູ້ກະທຳເສື່ອມໂຊມໄດ້ແລະເຮັດໃຫ້ຄົນອື່ນເສື່ອມໂຊມໄປນໍາ. {AA 312.1}

// {AA 312.2}

ພຣະເຢຊູຊົງກ່າວວ່າ: “ຖ້າມືຂອງເຈົ້າເປັນຕົ້ນເຫດໃຫ້ຫຼົງເຮັດບາບ ກໍໃຫ້ຕັດມືນັ້ນອອກ ແລະໂຍນຖິ້ມເສຍ ທີ່ຈະເຂົ້າສູ່ຊີວິດດ້ວຍມືເບື້ອງດຽວ ກໍດີກວ່າມີມືສອງເບື້ອງ ແຕ່ຕ້ອງຕົກນະຮົກຢູ່ໃນໄຟ ເຊິ່ງມອດບໍ່ເປັນຈັກເທື່ອ. ຖ້າຕີນຂອງເຈົ້າເປັນຕົ້ນເຫດພາໃຫ້ເຮັດບາບ ກໍໃຫ້ຕັດຕີນນັ້ນອອກຖິ້ມເສຍ ທີ່ຈະເຂົ້າສູ່ຊີວິດດ້ວຍຕີນກຸດເບື້ອງໜຶ່ງ ກໍດີກວ່າມີຕີນສອງເບື້ອງ ແຕ່ຕ້ອງຖືກໂຍນຖິ້ມລົງໃນໄຟນະຮົກ.” (ມາລະໂກ 9:43-45.) ຖ້າມືຫຼືຕີນຕ້ອງຖືກຕັດອອກ ຫຼືຄວັກຕາອອກ ເພື່ອຮັກສາຮ່າງກາຍ ຄຣິສຕຽນກໍຍິ່ງຄວນປະຖິ້ມຄວາມບາບຢ່າງຈິງຈັງ ເພາະຄວາມບາບຈະນໍາຈິດວິນຍານໄປສູ່ຄວາມຕາຍ. {AA 312.2}
ນັກແລ່ນໃນສະໄໝບູຮານ ເຖິງແມ່ນວ່າໄດ້ເຂົ້າເຝິກຊ້ອມຢ່າງໜັກແລ້ວ ແຕ່ກໍຍັງບໍ່ໝັ້ນໃຈໄດ້ວ່າຈະໄດ້ຮັບໄຊຊະນະຫຼືບໍ. ໂປໂລກ່າວວ່າ: “ເຈົ້າທັງຫຼາຍບໍ່ຮູ້ບໍວ່າ ໃນການແລ່ນແຂ່ງຂັນກັນນັ້ນ ກໍແລ່ນດ້ວຍກັນທຸກຄົນ ແຕ່ມີຄົນດຽວເທົ່ານັ້ນທີ່ໄດ້ຮັບລາງວັນ.” ນັກແລ່ນເຫຼົ່ານັ້ນຈະມີຄວາມຈົດຈໍ່ແລະພະຍາຍາມປານໃດກໍຕາມ ແຕ່ລາງວັນເປັນຂອງຜູ້ດຽວເທົ່ານັ້ນ.  ມີບາງຄົນຫຼັງຈາກພະຍາຍາມຢ່າງສຸດຂີດເພື່ອໃຫ້ໄດ້ຮັບລາງວັນນັ້ນ ແລະ ໃກ້ຈະໄດ້ຮັບແລ້ວ ແຕ່ຄົນອື່ນພັດຕັດໜ້າເອົາໄປຈ້ອຍ. {313.1}
ເຖິງຢ່າງໃດກໍຕາມ ການແຂ່ງຂັນຂອງຄຣິສຕຽນບໍ່ເປັນດັ່ງນັ້ນ. ສຳລັບທຸກຄົນທີ່ປະຕິບັດຕາມເງື່ອນໄຂ ບໍ່ມີຜູ້ໃດຈະເສຍໃຈເມື່ອການແຂ່ງຂັນສິ້ນສຸດລົງ. ຜູ້ທີ່ເອົາຈິງເອົາຈັງແລະອົດທົນບາກບັ່ນ ບໍ່ມີຜູ້ໃດຈະລົ້ມເຫຼວ. ການແຂ່ງນັ້ນນີ້ບໍ່ແມ່ນຜູ້ໄວຫຼືຜູ້ແຂງແຮງເປັນຜູ້ຊະນະ. ຄຣິສຕຽນທີ່ອ່ອນແອທີ່ສຸດ ແລະ ຜູ້ທີ່ແຂງແຮງທີ່ສຸດ ກໍຈະໄດ້ໃສ່ມົງກຸດແຫ່ງສະຫງ່າຣາສີນິຣັນເຊັ່ນກັນ. ທຸກຄົນສາມາດຊະນະໄດ້ ຄືຜູ້ທີ່ດໍາເນີນຊີວິດສອດຄ່ອງກັບນໍ້າພຣະໄທຂອງພຣະຄຣິສ ດ້ວຍອໍານາດແຫ່ງພຣະຄຸນຂອງພຣະອົງ. ການປະຕິບັດຕາມຂໍ້ປີກຍ່ອຍຂອງຫຼັກການທີ່ບັນທຶກໄວ້ໃນພຣະທຳຂອງພຣະເຈົ້າໃນຊີວິດປະຈຳວັນ ຫຼາຍຄັ້ງຖືກເບິ່ງວ່າບໍ່ສໍາຄັນ ເປັນເລື່ອງເລັກນ້ອຍເກີນໄປ. ແຕ່ສໍາລັບການແຂ່ງຂັນແລ້ວ ບໍ່ມີສິ່ງໃດເປັນເລື່ອງເລັກນ້ອຍ. ທຸກການກະທຳສົ່ງຜົນໃນຊີວິດ ແລະ ຊ່ວຍໃນການກຳນົດວ່າເຮົາຈະຮັບໄຊຊະນະ ຫຼືວ່າຄວາມປະລາໄຊໃນທີ່ສຸດ. ສ່ວນລາງວັນທີ່ຈະໄດ້ຮັບນັ້ນແມ່ນອີງຕາມຄວາມທຸ່ມເທແລະຄວາມເອົາຈິງເອົາຈັງຂອງຄົນເຮົາ. {313.2}

// {AA 314.1}

ໂປໂລໄດ້ປຽບທຽບຕົວເອງໃສ່ນັກກິລາແລ່ນ ຜູ້ເຝິກຝົນໜັກເພື່ອໃຫ້ໄດ້ຮັບໄຊຊະນະ. ເພິ່ນກ່າວວ່າ: “ດ້ວຍເຫດນັ້ນ ເຮົາຈຶ່ງແລ່ນແຂ່ງຂັນກັນໂດຍມີເປົ້າໝາຍ, ເຮົາບໍ່ໄດ້ຕໍ່ສູ້ເໝືອນດັ່ງນັກມວຍທີ່ຊົກລົມ. ແຕ່ເຮົາທຸບຕີຮ່າງກາຍຂອງເຮົາໃຫ້ມັນແຂງຢູ່ຄາມື ເພາະຢ້ານວ່າເມື່ອເຮົາໄດ້ປະກາດແດ່ຄົນອື່ນແລ້ວ ເຮົາເອງຈະຖືກຂ້າຊື່ອອກຈາການແຂ່ງຂັນນັ້ນ.” ໃນການແຂ່ງຂອງຄຣິສຕຽນ ໂປໂລໄດ້ແລ່ນຢ່າງມີເປົ້າໝາຍ ບໍ່ແມ່ນແລ່ນຫະແລ່ນຮາມ. ເພິ່ນຈຶ່ງເຝິກແອບຢ່າງໜັກໜ່ວງ. ຄໍາວ່າ “ເຮົາທຸບຕີຮ່າງກາຍຂອງເຮົາໃຫ້ມັນແຂງຢູ່ຄາມື” ໝາຍຄວາມວ່າໃຊ້ລະບຽບວິໄນເພື່ອຄວບຄຸມຄວາມຢາກ ແລະ ອາລົມ, ແລະເພື່ອກຳຈັດຄວາມຫຼົງໄຫຼຕ່າງໆ. {AA 314.1}

// {AA 314.1}

ໂປໂລຢ້ານວ່າເມື່ອໄດ້ປະກາດແກ່ຄົນອື່ນແລ້ວ ເພິ່ນເອງຈະຖືກຂ້າຊື່ອອກຈາກສະຫວັນ. ເພິ່ນຮູ້ວ່າ ຖ້າຕົນເອງບໍ່ດໍາເນີນຊີວິດຕາມຫຼັກການທີ່ຕົນເອງເຊື່ອແລະສິດສອນນັ້ນ ການປະກາດແກ່ຄົນອື່ນນັ້ນກໍຈະບໍ່ເກີດຜົນຫຍັງສຳລັບຕົນເອງ. ບໍ່ວ່າຈະເປັນເລື່ອງວາຈາ, ອິດທິພົນ, ຫຼືການບັງຄັບຕົນຂອງເພິ່ນເອງ ທຸກສິ່ງຕ້ອງສະທ້ອນໃຫ້ເຫັນວ່າຄວາມເຊື່ອຖືຂອງເພິ່ນບໍ່ແມ່ນມີແຕ່ຊື່ເທົ່ານັ້ນ ແຕ່ເປັນຄວາມສໍາພັນອັນມີຊີວິດໃນແຕ່ລະມື້ແຕ່ລະວັນກັບພຣະເຈົ້າ. ເພິ່ນມີເປົ້າໝາຍດຽວແລະພະຍາຍາມຢ່າງເດັດດ່ຽວເພື່ອໄປໃຫ້ຮອດ ຄື “ຄວາມຊອບທໍາທີ່ມາຈາກພຣະເຈົ້າ ເຊິ່ງອາໄສຄວາມເຊື່ອ.” (ຟີລິບປອຍ 3:9.) {AA 314.1}

// {AA 314.3}

ໂປໂລຮູ້ວ່າການຕໍ່ສູ້ກັບຄວາມຊົ່ວຈະບໍ່ສິ້ນລົງເມື່ອຍັງມີລົມຫາຍໃຈຢູ່. ເພິ່ນຮູ້ວ່າຕ້ອງລະມັດລະວັງຢູ່ສະເໝີ ເພື່ອບໍ່ໃຫ້ຄວາມຢາກຝ່າຍໂລກເອົາຊະນະຄວາມກະຕືລືລົ້ນທາງດ້ານຈິດວິນຍານໄດ້. ເພິ່ນພະຍາຍາມຢ່າງໝົດກໍາລັງເພື່ອເອົາຊະນະຄວາມຢາກຝ່າຍເນື້ອໜັງໃຫ້ໄດ້ ທັງຍຶດໝັ້ນໃນເປົ້າໝາຍຂອງຕົນຢູ່ສະເໝີ ແລະພະຍາຍາມໃຫ້ບັນລຸເປົ້າໝາຍນັ້ນໄດ້ໂດຍເຊື່ອຟັງກົດບັນຍັດຂອງພຣະເຈົ້າດ້ວຍໃຈຍິນດີ. ວາຈາ, ການກະທໍາ, ແລະ ຄວາມມັກຮັກຂອງເພິ່ນລ້ວນແຕ່ຢູ່ພາຍໃຕ້ການຄວບຄຸມຂອງພຣະວິນຂອງພຣະເຈົ້າ. {AA 314.3}

// {AA 315.1}

ເປົ້າໝາຍອັນເດັດດ່ຽວເພື່ອໃຫ້ໄດ້ຮັບຊີວິດນິຣັນນັ້ນແມ່ນສິ່ງທີ່ອາຈານໂປໂລຢາກເຫັນໃນຊີວິດຂອງຜູ້ເຊື່ອຊາວໂກຣິນໂທ. ເພິ່ນຮູ້ວ່າເພື່ອໃຫ້ບັນລຸມາດຖານຂອງພຣະຄຣິສ ພວກເຂົາຕ້ອງຜະເຊີນກັບຄວາມລໍາບາກອັນຫຼີກລ້ຽງບໍ່ໄດ້. ເພິ່ນໄດ້ອ້ອນວອນໃຫ້ພວກເຂົາອົດທົນບາກບັ່ນປະຕິບັດຕາມກົດເກນ ໃຫ້ສະແຫວງຫາຄວາມຊອບທໍາ ແລະ ສິນທໍາທີ່ເປັນເລີດທຸກມື້ທຸກວັນ. ເພິ່ນຂໍຮ້ອງໃຫ້ພວກເຂົາປະຖິ້ມທຸກສິ່ງທີ່ຖ່ວງດຶງແລະມຸ່ງໜ້າສູ່ເສັ້ນໄຊ ຄືຄວາມສົມບູນໃນພຣະຄຣິສ. {AA 315.1}

// {AA 315.2}

ໂປໂລຍົກຕົວຢ່າງປະສົບການຂອງຄົນອິດສະຣາເອນໃນສະໄໝບູຮານຄື ລາງວັນຂອງການປະຕິບັດຕາມລະບຽບວິໄນ, ແລະ ໂທດຂອງການເຮັດຜິດ. ເພິ່ນເຕືອນຄວາມຈື່ຈໍາຂອງຊາວໂກຣິນໂທວ່າ ພຣະເຈົ້າຊົງນໍາຊາວອິດສະຣາເອນອອກມາຈາກປະເທດເອຢິບຢ່າງອັດສະຈັນ; ໂດຍພຣະອົງຊົງໃຫ້ມີເສົາເມກປົກປ້ອງພວກເຂົາໃນຍາມກາງເວັນແລະມີເສົາໄຟປົກປ້ອງໃນຍາມກາງຄືນ. ດ້ວຍວິທີນີ້ ຊາວອິດສະຣາເອນຈຶ່ງຍ່າງຂ້າມທະເລແດງໄດ້ຢ່າງປອດໄພ. ສ່ວນທະຫານເອຢິບທີ່ພະຍາຍາມຂ້າມໄປນັ້ນກໍຈົມນໍ້າຕາຍໝົດ. ເຫດການນີ້ບົ່ງຊີ້ວ່າພຣະເຈົ້າຊົງຮັບເອົາຊາວອິດສະຣາເອນເປັນຄຣິສຕະຈັກຂອງພຣະອົງ. ພວກເຂົາ “ທຸກຄົນຕ່າງກໍໄດ້ກິນອາຫານທິບຢ່າງດຽວກັນ ແລະໄດ້ດື່ມນໍ້າທິບຢ່າງດຽວກັນ. ດ້ວຍວ່າ ພວກເພິ່ນໄດ້ດື່ມນໍ້າທີ່ໄຫຼອອກມາຈາກສີລາສັກສິດ ທີ່ຕາມພວກເພິ່ນໄປ ສີລາສັກສິດນັ້ນກໍຄືພຣະຄຣິສນັ້ນເອງ.” ຕະຫຼອດໄລຍະການເດີນທາງຂອງຊາວອິດສະຣາເອນ ພວກເຂົາມີພຣະຄຣິສເປັນຜູ້ນໍາ. ສີລາທີ່ຖືກຕີນັ້ນໝາຍເຖິງພຣະຄຣິສ ຜູ້ທີ່ຈະຖືກບາດແຜຍ້ອນຄວາມຜິດບາບຂອງມະນຸດ ເພື່ອໃຫ້ລໍາທານແຫ່ງຄວາມພົ້ນໄຫຼມາສູ່ມະນຸດທັງມວນ. {AA 315.2}

// {AA 315.3}

ເຖິງວ່າພຣະເຈົ້າໄດ້ໃຫ້ສິດທິພິເສດແກ່ຊາວອິດສະຣາເອນ ແຕ່ຍ້ອນການມັກຮັກຄວາມຟຸມເຟືອຍຂອງເອຢິບ, ຍ້ອນຄວາມບາບ ແລະຍ້ອນຄວາມດື້ດ້ານ ພຣະເຈົ້າຈຶ່ງລົງໂທດພວກເຂົາ. ອັກຄະສາວົກໂປໂລຂໍຮ້ອງໃຫ້ຜູ້ເຊື່ອຊາວໂກຣິນໂທຖອດຖອນບົດຮຽນຈາກປະສົບການຂອງຊາວອິດສະຣາເອນ ໂດຍກ່າວວ່າ: “ເຫດການທັງໝົດເຫຼົ່ານີ້ເປັນຕົວຢ່າງສໍາລັບພວກເຮົາ ເພື່ອເຕືອນພວກເຮົາບໍ່ໃຫ້ມີໃຈປາຖະໜາຊົ່ວເໝືອນດັ່ງຄົນພວກນັ້ນ.” ເພິ່ນອະທິບາຍໃຫ້ຮູ້ວ່າການມັກຮັກຄວາມສະດວກສະບາຍແລະຄວາມສະໜຸກສະໜານນໍາໄປສູ່ຄວາມຜິດບາບຢ່າງໃດ ເຊິ່ງຄວາມຜິດບາບນັ້ນໄດ້ນຳໄປສູ່ການລົງໂທດຈາກພຣະເຈົ້າ. ເມື່ອຊາວອິດສະຣາເອນພັກຜ່ອນ ນັ່ງກິນນັ່ງດື່ມ ແລະ ເຕັ້ນລຳຖວາຍຮູບເຄົາລົບ ເມື່ອນັ້ນແຫຼະແມ່ນເວລາທີ່ພວກເຂົາໄດ້ປະຖິ້ມຄວາມຢໍາເກງພຣະເຈົ້າທີ່ພວກເຂົາເຄີຍມີແຕ່ຄາວກ່ອນເມື່ອພຣະເຈົ້າຊົງປະທານພຣະບັນຍັດສິບປະການໃຫ້. ແລ້ວຄົນອິດສະຣາເອນກໍຫຼໍ່ງົວຄໍາມາກາບໄຫວ້ນະມັດສະການແທນພຣະເຈົ້າ. ນອກຈາກນັ້ນພວກເຂົາກໍຍັງໄດ້ເຮັດຜິດສິນທໍາອີກ ຄືຫຼັງຈາກງານສະຫຼອງທີ່ກ່ຽວຂ້ອງກັບການນະມັດສະການພະບາອານແຫ່ງເປອໍ ພຣະເຈົ້າຊົງໂກດຮ້າຍ ແລະໂລກລະບາດໄດ້ຂ້າປະຊາຊົນຕາຍ “ສອງໝື່ນສາມພັນຄົນ” ພາຍໃນມື້ດຽວ. {AA 315.3}

// {AA 316.1}

ອາຈານໂປໂລເຕືອນຜູ້ເຊື່ອຊາວໂກຣິນໂທວ່າ: “ເຫດສະນັ້ນ ຄົນທີ່ຄິດວ່າຕົນຕັ້ງໝັ້ນຄົງດີແລ້ວ ຈົ່ງລະວັງຕົວໃຫ້ດີ ຢ້ານວ່າຈະລົ້ມລົງ.” ຖ້າພວກເຂົາອວດອົ່ງແລະໝັ້ນໃຈໃນຕົນເອງ ບໍ່ເຝົ້າລະວັງແລະບໍ່ອະທິຖານ ພວກເຂົາຈະຕົກລົງສູ່ຄວາມຜິດບາບອັນຮ້າຍແຮງ ເຊິ່ງຈະເປັນເຫດໃຫ້ຄວາມໂກດຮ້າຍຂອງພຣະເຈົ້າຕົກໃສ່ພວກເຂົາເອງ. ເຖິງຢ່າງນັ້ນ ໂປໂລບໍ່ປ່ອຍໃຫ້ພວກເຂົາສິ້ນຫວັງຫຼືໝົດກໍາລັງໃຈ. ເພິ່ນໄດ້ໃຫ້ກໍາລັງໃຈພວກເຂົາວ່າ: “ພຣະເຈົ້າຊົງທ່ຽງທໍາ ພຣະອົງຈະບໍ່ຊົງຍອມໃຫ້ພວກເຈົ້າຖືກທົດລອງ ເກີນກວ່າທີ່ເຈົ້າຈະທົນໄດ້ ແລະເມື່ອຊົງທົດລອງເຈົ້ານັ້ນ ພຣະອົງຈະຊົງໂຜດໃຫ້ເຈົ້າມີທາງຫຼີກໜີໄປໄດ້ດ້ວຍ ເພື່ອເຈົ້າທັງຫຼາຍຈະສາມາດທົນໄດ້.” {AA 316.1}

// {AA 316.2}

ໂປໂລອ້ອນວອນໃຫ້ພີ່ນ້ອງຜູ້ເຊື່ອຖາມຕົນເອງວ່າຄໍາເວົ້າແລະການກະທໍາຂອງແຕ່ລະຄົນຈະສົ່ງຜົນສະທ້ອນຕໍ່ຄົນອື່ນແນວໃດ ແລະ ບໍ່ໃຫ້ເຮັດສິ່ງໃດບໍ່ວ່າໃຫຍ່ຫຼືນ້ອຍທີ່ຈະເປັນການສະນັບສະໜຸນການກາບໄຫວ້ຮູບເຄົາລົບ ຫຼືກະທົບຕໍ່ຄວາມຮູ້ສຶກຜິດຊອບຂອງຜູ້ທີ່ຍັງມີຄວາມເຊື່ອໜ້ອຍ. “ຢ່າເປັນຕົ້ນເຫດທີ່ເຮັດໃຫ້ພວກຢິວ ພວກຕ່າງຊາດ ຫຼື ຄຣິສຕະຈັກຂອງພຣະເຈົ້າສະດຸດໃຈ.” {AA 316.2}

// {AA 317.1}

ຄໍາເຕືອນຂອງອັກຄະສາວົກໂປໂລຕໍ່ຜູ້ເຊື່ອຊາວໂກຣິນໂທນີ້ເໝາະສົມສໍາລັບທຸກຍຸກທຸກສະໄໝ ແລະພິເສດແມ່ນເໝາະສົມສຳລັບຍຸກສະໄໝຂອງພວກເຮົາ. ຄໍາວ່າຮູບເຄົາລົບ ເພິ່ນບໍ່ໄດ້ໝາຍເຖິງການກາບໄຫວ້ຮູບປັ້ນເທົ່ານັ້ນ ແຕ່ຍັງໝາຍເຖິງການຮັບໃຊ້ຕົນເອງ, ການມັກຮັກຄວາມສະດວກສະບາຍ, ການສະໜອງຄວາມຢາກ, ແລະຄວາມຫຼົງໄຫຼຕ່າງໆ. ການປະກາດວ່າຕົນເຊື່ອພຣະຄຣິສ ຫຼືການອວດອ້າງວ່າຮູ້ຄວາມຈິງ ບໍ່ໄດ້ເຮັດໃຫ້ຄົນເປັນຄຣິສຕຽນໄດ້. ສາສະໜາທີ່ສ້າງພາບ, ເວົ້າໃຫ້ຖືກຫູ, ແລະປະຕິບັດຕາມໃຈມັກ ຫຼືສະໜອງຄວາມຕ້ອງການຂອງຈິດໃຈ ບໍ່ແມ່ນສາສະໜາຂອງພຣະຄຣິສ. {AA 317.1}

// {AA 317.2}

ອັກຄະສາວົກໂປໂລໄດ້ປຽບທຽບຄຣິສຕະຈັກໃສ່ຮ່າງກາຍຂອງມະນຸດກໍເພື່ອຢາກສະແດງໃຫ້ເຫັນວ່າ ຄວນມີຄວາມສໍາພັນອັນໃກ້ຊິດແລະປອງດອງກັນລະຫວ່າງຜູ້ເຊື່ອໃນຄຣິສຕະຈັກຂອງພຣະຄຣິສ. ເພິ່ນຈຶ່ງຂຽນໄວ້ດັ່ງນີ້: “ເພາະວ່າ ເຖິງແມ່ນພວກເຮົາຈະເປັນຊາດຢິວ ຫຼືຄົນຕ່າງຊາດກໍດີ ເປັນຂ້ອຍຂ້າ ຫຼືເປັນອິດສະຫຼະກໍດີ, ເຮົາທັງຫຼາຍໄດ້ຮັບບັບຕິດສະມາໂດຍພຣະວິນຍານອົງດຽວ ຈຶ່ງເຂົ້າເປັນກາຍດຽວກັນ ແລະພຣະວິນຍານອົງດຽວ ເປັນເໝືອນນໍ້າທີ່ປະທານໃຫ້ເຮົາທຸກຄົນໄດ້ດື່ມ. ດ້ວຍວ່າ, ຮ່າງກາຍບໍ່ໄດ້ປະກອບດ້ວຍອະໄວຍະວະອັນດຽວ ແຕ່ໄດ້ປະກອບດ້ວຍອະໄວຍະວະຫຼາຍອັນ. ຖ້າຕີນຈະກ່າວວ່າ, ‘ເພາະຂ້ອຍບໍ່ໄດ້ເປັນມື ຂ້ອຍຈຶ່ງບໍ່ໄດ້ເປັນສ່ວນໃດໃນອະໄວຍະວະຂອງຮ່າງກາຍນັ້ນ.’ ແລ້ວຕີນຈະບໍ່ເປັນສ່ວນໃດໃນອະໄວຍະວະຂອງຮ່າງກາຍ ເພາະເຫດທີ່ເວົ້າຢ່າງນັ້ນກໍບໍ່ໄດ້. ຖ້າຫູຈະກ່າວວ່າ, ‘ເພາະຂ້ອຍບໍ່ແມ່ນຕາ ຂ້ອຍຈຶ່ງບໍ່ໄດ້ເປັນສ່ວນໃດໃນອະໄວຍະວະຂອງຮ່າງກາຍນັ້ນ.’ ຫູຈະບໍ່ໄດ້ເປັນອະໄວຍະນະສ່ວນໃດໃນຮ່າງກາຍ ເພາະເຫດເວົ້າຢ່າງນັ້ນກໍບໍ່ໄດ້. ຖ້າອະໄວຍະຍະທັງໝົດໃນຮ່າງກາຍເປັນຕາ ການໄດ້ຍິນຈະຢູ່ໃສ? ຖ້າຮ່າງກາຍທັງໝົດເປັນຫູ ການດົມກິ່ນຈະຢູ່ໃສ? ທີ່ຈິງແລ້ວພຣະເຈົ້າໄດ້ຕັ້ງອະໄວຍະວະແຕ່ລະພາກສ່ວນໄວ້ຢູ່ໃນຮ່າງກາຍຕາມທີ່ພຣະອົງຊົງພໍພຣະໄທ. ຖ້າອະໄວຍະວະທຸກສ່ວນໃນຮ່າງກາຍເປັນອັນດຽວກັນ ຮ່າງກາຍຈະມີຢູ່ໃສ? ທີ່ຈິງ ມີອະໄວຍະວະຫຼາຍພາກສ່ວນ ແຕ່ຍັງເປັນຮ່າງກາຍອັນດຽວກັນ. ຕາຈະເວົ້າແກ່ມືວ່າ, ‘ຂ້ອຍບໍ່ຕ້ອງການເຈົ້າ’ ກໍບໍ່ໄດ້ ຫຼືຫົວຈະເວົ້າແກ່ຕີນວ່າ, ຂ້ອຍບໍ່ຕ້ອງການເຈົ້າ’ ກໍບໍ່ໄດ້. ທີ່ຈິງ ອະໄວຍະວະສ່ວນທີ່ເຮົາເຫັນວ່າອ່ອນແອ ເຮົາກໍຂາດເສຍບໍ່ໄດ້. ແລະອະໄວຍະວະສ່ວນທີ່ເຮົາຖືວ່າມີກຽດໜ້ອຍ ເຮົາກໍຍັງເຮັດໃຫ້ມີກຽດຫຼາຍຂຶ້ນ ແລະອະໄວຍະວະສ່ວນທີ່ບໍ່ໜ້າເບິ່ງນັ້ນ ເຮົາກໍເຮັດໃຫ້ເປັນຕາໜ້າເບິ່ງຫຼາຍຂຶ້ນ. ແລະອະໄວຍະວະສ່ວນທີ່ໜ້າຊົມຢູ່ແລ້ວ ກໍບໍ່ຈໍາເປັນຕ້ອງຕົບແຕ່ງອະໄວຍະວະສ່ວນນັ້ນອີກ ພຣະເຈົ້າເອງເປັນຜູ້ຈັດວາງຮ່າງກາຍເຂົ້າກັນຢ່າງນັ້ນ ຊົງໃຫ້ອະໄວຍະວະທີ່ຕໍ່າຕ້ອຍໄດ້ຮັບຄວາມນັບຖືຫຼາຍຂຶ້ນ. ເພື່ອບໍ່ໃຫ້ມີການຍາດແຍ່ງກັນໃນຮ່າງກາຍ ແຕ່ໃຫ້ພາກສ່ວນຫ່ວງໃຍເຊິ່ງກັນແລະກັນ. ຖ້າອະໄວຍະວະອັນໜຶ່ງເຈັບ ອະໄວຍະວະທັງໝົດກໍເຈັບດ້ວຍກັນ ຖ້າອະໄວຍະວະອັນໜຶ່ງໄດ້ຮັບກຽດ ອະໄວຍະວະທັງໝົດກໍຊົມຊື່ນຍິນດີດ້ວຍກັນ. ຝ່າຍເຈົ້າທັງຫຼາຍເປັນພຣະກາຍຂອງພຣະຄຣິສ ແລະທຸກຄົນເປັນອະໄວຍະວະສ່ວນໜຶ່ງຂອງພຣະກາຍນັ້ນ.” {AA 317.2}

// {AA 318.1}

ຫຼັງຈາກນັ້ນເພິ່ນກໍກ່າວຖ້ອຍຄໍາທີ່ເປັນແຮງບັນດານໃຈ ແລະ ເປັນກໍາລັງໃຈໃຫ້ແກ່ຄົນເຮົາຕັ້ງແຕ່ສະໄໝນັ້ນຈົນມາຮອດສະໄໝນີ້. ເພິ່ນໄດ້ເນັ້ນຄວາມສໍາຄັນຂອງຄວາມຮັກຂອງບັນດາຜູ້ເຊື່ອໃນພຣະຄຣິສ ວ່າ: “ເຖິງແມ່ນເຮົາເວົ້າພາສາແປກໆໄດ້ ຈະເປັນພາສາມະນຸດ ຫຼືພາສາຂອງເທວະດາກໍຕາມ, ແຕ່ບໍ່ມີຄວາມຮັກ ການເວົ້າຂອງເຮົາກໍເປັນເໝືອນສຽງຄ້ອງແລະສຽງແຊ່ງທີ່ດັງອຶກກະທຶກ. ເຖິງແມ່ນເຮົາຈະປະກາດພຣະທໍາໄດ້ ແລະເຂົ້າໃຈໃນຂໍ້ເລິກລັບທັງປວງ ແລະມີຄວາມຮູ້ທັງສິ້ນ ແລະມີຄວາມເຊື່ອຢ່າງຄົບຖ້ວນ ພໍຈະບອກໃຫ້ພູເຄື່ອນທີ່ໄປໄດ້, ແຕ່ບໍ່ມີຄວາມຮັກ ເຮົາກໍບໍ່ມີຄ່າອັນໃດ. ເຖິງແມ່ນເຮົາບໍລິຈາກສິ່ງຂອງທັງໝົດທີ່ເຮົາມີຢູ່ແລະສະຫຼະແມ່ນແຕ່ຕົວເຮົາເອງໃຫ້ເຂົາເຜົາໄຟ ແຕ່ຖ້າເຮົາບໍ່ມີຄວາມຮັກ ການກະທໍາຢ່າງນັ້ນກໍບໍ່ໄດ້ປະໂຫຍດຫຍັງໝົດ.” {AA 318.1}

// {AA 318.2}

ເຖິງວ່າຄົນຈະອວດອ້າງຢ່າງໃດກໍຕາມ ຖ້າຈິດໃຈບໍ່ຮັກພຣະເຈົ້າແລະເພື່ອນມະນຸດດ້ວຍກັນແລ້ວ ຜູ້ນັ້ນກໍບໍ່ແມ່ນສາວົກແທ້ຂອງພຣະຄຣິສ. ເຖິງວ່າມີຄວາມເຊື່ອຍິ່ງໃຫຍ່ແລະເຮັດການອັດສະຈັນໄດ້ ແຕ່ຂາດຄວາມຮັກ ຄວາມເຊື່ອຂອງຄົນນັ້ນກໍບໍ່ມີຄ່າຫຍັງ. ຄົນນັ້ນອາດສະມີຈິດໃຈກວ້າງຂວາງ ແຕ່ຖ້າບໍລິຈາກຊັບສິ່ງຂອງໃຫ້ຄົນທຸກຈົນຍ້ອນເຫດຜົນອື່ນ ເຊິ່ງບໍ່ແມ່ນຄວາມຮັກອັນຈິງໃຈ ການກະທໍາຂອງຄົນນັ້ນກໍຈະບໍ່ເປັນທີ່ພໍພຣະໄທຂອງພຣະເຈົ້າ. ຄົນນັ້ນອາດຈະຍອມສະຫຼະຊີວິດຂອງຕົນເອງ ແຕ່ຖ້າບໍ່ແມ່ນອອກມາຈາກຄວາມຮັກ ພຣະເຈົ້າກໍຈະຖືວ່າລາວເປັນຄົນຫຼອກຕົວເອົງ ຫຼືວ່າເປັນຄົນໜ້າຊື່ໃຈຄົດ. {AA 318.2}

// {AA 319.1}

“ຄວາມຮັກກໍອົດທົນດົນນານ, ຄວາມຮັບຄືຄວາມເມດຕາກະຣຸນາ, ຄວາມຮັກບໍ່ເຫິງສາ ບໍ່ອວດອ້າງ  ບໍ່ຈອງຫອງ.” ຄວາມສຸກອັນບໍລິສຸດທີ່ສຸດແມ່ນເກີດຈາກການຖ່ອມໃຈລົງຢ່າງເລິກເຊິ່ງທີ່ສຸດ. ອຸປະນິໄສທີ່ສງ່າງາມແລະເຂັ້ມແຂງທີ່ສຸດ ແມ່ນຖືກສ້າງເທິງຮາກຖານຂອງຄວາມອົດທົດ, ຄວາມຮັກ, ແລະການຍິນຍອມຕໍ່ນ້້ຳພຣະໄທຂອງພຣະເຈົ້າ. {AA 319.1}

// {AA 319.2}

ຄວາມຮັກ “ບໍ່ເຮັດການອັນບໍ່ສຸພາບ ບໍ່ຄິດເຫັນປະໂຫຍດສ່ວນຕົວແຕ່ຝ່າຍດຽວ ບໍ່ມີໃຈຮ້າຍງ່າຍ ບໍ່ມັກຈົດຈໍາຄວາມຜິດ.” ຄວາມຮັກຂອງພຣະຄຣິສຈະຕີຄ່າເຈດຕະນາ ແລະ ການກະທຳຂອງຄົນອື່ນໃນດ້ານບວກໃຫ້ຫຼາຍທີ່ສຸດ. ຄວາມຮັກນັ້ນບໍ່ເປີດເຜີຍຄວາມຜິດຂອງຄົນອື່ນ, ບໍ່ຍິນດີໃນຂ່າວຮ້າຍ, ແຕ່ເບິ່ງສິ່ງທີ່ດີຂອງຄົນອື່ນ. {AA 319.2}

// {AA 319.3}

ຄວາມຮັກ “ບໍ່ຍິນດີໃນການອະທໍາ, ແຕ່ຍິນດີໃນການສັດຈິງ. ຄວາມຮັກສູ້ທົນທຸກສິ່ງ ເຊື່ອທຸກສິ່ງ ໄວ້ວາງໃຈໃນທຸກສິ່ງ ແລະພຽນທົນເອົາທຸກສິ່ງ.” ຄວາມຮັກຢ່າງນີ້ “ຕັ້ງໝັ້ນຄົງຢູ່ຕະຫຼອດໄປ” ແລະຈະບໍ່ໝົດຄຸນຄ່າຈັກເທື່ອ ເພາະເປັນຄຸນສົມບັດທີ່ມາຈາກສະຫວັນ. ຄວາມຮັກປຽບດັ່ງສົມບັດລໍ້າຄ່າທີ່ເຈົ້າຂອງຈະຖືເຂົ້າປະຕູເມືອງຂອງພຣະເຈົ້າ. {AA 319.3}

// {AA 319.4}

“ບັດນີ້ ຍັງຕັ້ງຢູ່ສາມສິ່ງຄື: ຄວາມເຊື່ອ ຄວາມຫວັງໃຈ ແລະຄວາມຮັກ ແຕ່ສິ່ງທີ່ໃຫຍ່ກວ່າແມ່ນຄວາມຮັກ.” {AA 319.4}

// {AA 319.5}

ມາດຖານສິນລະທໍາຄຣິສຕະຈັກໃນເມືອງໂກຣິນໂທໄດ້ຫຼຸດລົງ ແລະ ມີບາງຄົນປະຖິ້ມພື້ນຖານສຳຄັນແຫ່ງຄວາມເຊື່ອບາງປະການໄປ. ບາງຄົນເຖິງຂະໜາດປະຕິເສດຄວາມເຊື່ອເລື່ອງການເປັນຄືນມາຈາກຕາຍ. ອາຈານໂປໂລຕອບໂຕ້ບັນຫານີ້ດ້ວຍຫຼັກຖານອັນຈະແຈ້ງກ່ຽວກັບການເປັນຄືນມາຈາກຕາຍຂອງພຣະຄຣິສ. ເພິ່ນໄດ້ຢືນຢັນວ່າ ຫຼັງຈາກພຣະເຢຊູສິ້ນພຣະຊົນແລ້ວ “ໃນວັນຖ້ວນສາມ ໄດ້ຖືກຊົງບັນດານໃຫ້ເປັນຄືນມາສູ່ຊີວິດ ຕາມທີ່ມີຂຽນໄວ້ໃນພຣະຄໍາພີ” ເຊິ່ງຖັດມາ “ພຣະອົງໄດ້ປາກົດແກ່ຢາໂກໂບ ແລະ ຫຼັງຈາກນັ້ນ ກໍໄດ້ປາກົດແກ່ພວກອັກຄະສາວົກທຸກຄົນ. ໃນທີ່ສຸດ ພຣະອົງໄດ້ປາກົດແກ່ເຮົາ.” {AA 319.5}

// {AA 320.1}

ໂປໂລໄດ້ກ່າວຄວາມຈິງເລື່ອງການເປັນຄືນມາຈາກຄວາມຕາຍຢ່າງໜັກແໜ້ນ ໂດຍໂຕ້ແຍ້ງວ່າ: “ຖ້າບໍ່ມີການເປັນຄືນມາຈາກຕາຍ ພຣະຄຣິສກໍບໍ່ໄດ້ຖືກຊົງບັນດານໃຫ້ເປັນຄືນມາ ຖ້າພຣະຄຣິສບໍ່ໄດ້ຊົງຄືນພຣະຊົນແລ້ວ ການປະກາດຂອງພວກເຮົາກໍບໍ່ມີປະໂຫຍດ ແລະຄວາມເຊື່ອຂອງພວກເຈົ້າກໍບໍ່ມີປະໂຫຍດເໝືອນກັນ. ນອກຈາກນັ້ນ ກໍສະແດງວ່າ, ພວກເຮົາເວົ້າຕົວະໃນເລື່ອງພຣະເຈົ້າ ເພາະພວກເຮົາໄດ້ກ່າວວ່າ, ພຣະເຈົ້າໄດ້ຊົງບັນດານໃຫ້ພຣະຄຣິສເປັນຄືນມາຈາກຕາຍ ແຕ່ຖ້າຄົນຕາຍບໍ່ຖືກບັນດານໃຫ້ເປັນຄືນມາແລ້ວ ພຣະເຈົ້າກໍບໍ່ໄດ້ບັນດານໃຫ້ພຣະຄຣິສເປັນຄືນມາເໝືອນກັນ. ດ້ວຍວ່າ, ຖ້າຄົນຕາຍບໍ່ເປັນຄືນມາ ພຣະຄຣິສກໍບໍ່ໄດ້ເປັນຄືນມາ. ແລະຖ້າພຣະຄຣິສບໍ່ໄດ້ເປັນຄືນມາ ຄວາມເຊື່ອຂອງພວກເຈົ້າກໍໄຮ້ປະໂຫຍດ ແລະພວກເຈົ້າກໍຍັງຈົມຢູ່ໃນການບາບຂອງພວກຕົນ. ຊໍ້າກວ່ານັ້ນອີກ ພວກຄົນທີ່ເຊື່ອໃນພຣະຄຣິສທີ່ຕາຍໄປແລ້ວນັ້ນ ກໍຈິບຫາຍໄປດ້ວຍ. ຖ້າຄວາມຫວັງຂອງພວກເຮົາໃນພຣະຄຣິສມີຄຸນຄ່າພຽງແຕ່ສໍາລັບຊີວິດນີ້ເທົ່ານັ້ນ ພວກເຮົາກໍເປັນຄົນທີ່ໜ້າສັງເວດທີ່ສຸດໃນບັນດາຄົນທັງປວງ. ແຕ່ທີ່ຈິງ ພຣະຄຣິສໄດ້ຊົງຖືກບັນດານໃຫ້ຄືນພຣະຊົນແລ້ວ ແລະຊົງເປັນຜົນແລກໃນພວກຄົນທີ່ລ່ວງລັບໄປແລ້ວນັ້ນ.” {AA 320.1}

// {AA 320.2}

ອາຈານໂປໂລໃຫ້ພີ່ນ້ອງຊາວໂກຣິນໂທຄິດພິຈາລະນາເຖິງໄຊຊະນະຂອງວັນແຫ່ງການເປັນຄືນມາຈາກຕາຍ ເມື່ອຜູ້ບໍລິສຸດທີ່ລ່ວງຫຼັບໄປທຸກຄົນຈະເປັນຄືນມາແລ້ວມີຊີວິດຢູ່ຕະຫຼອດໄປເປັນນິດກັບພຣະເຈົ້າ. ເພິ່ນໄດ້ກ່າວວ່າ: “ນີ້ແຫຼະ ເຮົາມີຂໍ້ລັບເລິກບອກພວກເຈົ້າວ່າ, ເຮົາທັງຫຼາຍຈະບໍ່ລ່ວງລັບໄປໝົດທຸກຄົນ, ແຕ່ເຮົາທັງຫຼາຍຈະຊົງຖືກປ່ຽນແປງໃໝ່ໝົດທຸກຄົນ, ໃນຊົ່ວຂະນະດຽວ ໃນຊົ່ວພິບຕາດຽວ ເມື່ອເປົ່າແກຄັ້ງສຸດທ້າຍນັ້ນ. ດ້ວຍວ່າ, ຈະມີສຽງແກແລະຄົນທີ່ຕາຍແລ້ວຈະຖືກຊົງບັນດານໃຫ້ເປັນຄືນຂຶ້ນມາໂດຍບໍ່ເປື່ອຍເນົ່າ ແລະຝ່າຍພວກເຮົາກໍຈະຖືກຊົງປ່ຽນແປງໃໝ່. ດ້ວຍວ່າ, ສະພາບເຊິ່ງຕ້ອງເປື່ອຍເນົ່າຂອງພວກເຮົານີ້ ຕ້ອງຖືກປ່ຽນແປງສູ່ສະພາບທີ່ບໍ່ເປື່ອຍເນົ່າຈັກເທື່ອ ສິ່ງທີ່ຕາຍເປັນຕ້ອງຖືກປ່ຽນແປງສູ່ສິ່ງທີ່ຕາຍບໍ່ເປັນ. ດັ່ງນັ້ນ ເມື່ອໃດສະພາບທີ່ເປື່ອຍເນົ່າໄດ້ສວມສະພາບທີ່ບໍ່ເປື່ອຍເນົ່າ ແລະກາຍທີ່ຕາຍເປັນໄດ້ສວມກາຍທີ່ຕາຍບໍ່ເປັນ ເມື່ອນັ້ນແຫຼະຂໍ້ຄວາມທີ່ມີຄໍາຂຽນໄວ້ໃນພຣະຄໍາພີກໍຈະສໍາເລັດ ຄືຄວາມຕາຍໄດ້ຖືກທໍາລາຍເສຍແລ້ວ ແລະຄວາມມີໄຊກໍຄົບຖ້ວນສາແລ້ວ. ໂອ ຄວາມຕາຍເອີຍ ໄຊຊະນະຂອງມຶງຢູ່ໃສ? ໂອ ຄວາມຕາຍເອີຍ ໄລພິດຂອງມຶງຢູ່ໃສ?... ແຕ່ຈົ່ງໂມທະນາຂອບພຣະຄຸນພຣະເຈົ້າ ຜູ້ຊົງປະທານໄຊຊະນະໃຫ້ແກ່ເຮົາທັງຫຼາຍ ໂດຍທາງພຣະເຢຊູຄຣິສເຈົ້າຂອງພວກເຮົາ.” {AA 320.2}

// {AA 321.1}

ໄຊຊະນະອັນສະຫງ່າງາມກໍາລັງລໍຖ້າຄົນທັງຫຼາຍທີ່ສັດຊື່. ອາຈານໂປໂລຮູ້ຄວາມເປັນໄປໄດ້ຂອງຜູ້ເຊື່ອຊາວໂກຣິນໂທ ຈຶ່ງສອນສິ່ງທີ່ຈະຊ່ວຍຊູພວກເຂົາຂຶ້ນຈາກຄວາມເຫັນແກ່ຕົວແລະກາມຫຼົງຕາມຢາກ ແລະສິ່ງທີ່ຈະນໍາຄວາມຈະເລີນມາສູ່ຊີວິດພ້ອມກັບຄວາມຫວັງໃນຊີວິດນິຣັນ. ເພິ່ນບອກສອນຢ່າງຈິງຈັງໃຫ້ພວກເຂົາຊື່ສັດຕໍ່ການຮຽກເອີ້ນອັນສູງສົ່ງຂອງພຣະຄຣິສ ທັງໄດ້ອ້ອນວອນວ່າ: “ພີ່ນ້ອງທີ່ຮັກຂອງເຮົາເອີຍ, ເຈົ້າທັງຫຼາຍຈົ່ງຕັ້ງໝັ້ນຢູ່ ຢ່າຫວັ່ນໄຫວ ຈົ່ງປະຕິບັດງານຂອງອົງພຣະຜູ້ເປັນເຈົ້າໃຫ້ຄົບບໍລິບູນທຸກເວລາ ດ້ວຍຮູ້ວ່າ ໃນອົງພຣະຜູ້ເປັນເຈົ້າ ການຂອງພວກເຈົ້ານັ້ນຈະບໍ່ໄຮ້ປະໂຫຍດ.” {AA 321.1}

// {AA 321.2}

ຢ່າງນັ້ນແຫະ ອາຈານໂປໂລໄດ້ແກ້ໄຂຄວາມຄິດແລະການກະທໍາທີ່ຜິດພາດແລະອັນຕະລາຍເຊິ່ງແຜ່ຫຼາຍຢູ່ໃນຄຣິສຕະຈັກໂກຣິນໂທ. ເພິ່ນເວົ້າກົງໄປກົງມາດ້ວຍຄວາມຮັກ ເພື່ອໃຫ້ເປັນປະໂຫຍດແກ່ຈິດວິນຍານຂອງພວກເຂົາ.  ແສງສະຫວ່າງຈາກບັນລັງຂອງພຣະເຈົ້ໄດ້ສ່ອງລົງມາຜ່ານຄໍາຕັກເຕືອນຂອງໂປໂລເພື່ອເປີດເຜີຍໃຫ້ເຫັນຄວາມຜິດບາບທີ່ເຊື່ອງຊ້ອນໄວ້ເຊິ່ງເຮັດໃຫ້ຊີວິດເປັນມົນທິນ. ແລ້ວພວກເຂົາຈະຕອບສະໜອງຢ່າງໃດ? {AA 321.2}
ຫຼັງຈາກສົ່ງຈົດໝາຍໄປແລ້ວ ໂປໂລຢ້ານວ່າຈົດໝາຍນັ້ນຈະຮຸນແຮງເກີນໄປ ແລະ ອາດຈະເຮັດໃຫ້ຄົນທີ່ຕົນພະຍາຍາມຊ່ວຍເຫຼືອຄຽດແຄ້ນແທນທີ່ຈະໄດ້ຮັບປະໂຫຍດ. ເພິ່ນຢ້ານວ່າຈົດໝາຍນັ້ນຈະຍິ່ງເຮັດໃຫ້ພວກເຂົາຫ່າງເຫີນຈາກເພິ່ນອີກ ຈົນບາງຄັ້ງຢາກຖອນຄໍາເວົ້າ. ບຸກຄົນທີ່ມີຄວາມຮັບຜິດຊອບເໝືອນອາຈານໂປໂລ ແລະຕ້ອງເບິ່ງແຍງຄຣິສຕະຈັກ ແລະ ສະຖາ

// {AA 321.3}

ບັນຕ່າງໆກໍເຂົ້າໃຈຄວາມໜັກໃຈແລະການຕໍາໜິຕົນເອງຂອງເພິ່ນ. ຜູ້ຮັບໃຊ້ຂອງພຣະເຈົ້າທີ່ແບກຫາບພາລະຄວາມຮັບຜິດຊອບສໍາລັບວຽກງານຂອງພຣະເຈົ້າໃນປະຈຸບັນມີປະສົບການຄ້າຍຄືກັບອາຈານໂປໂລ ເຊິ່ງຕ້ອງເຮັດວຽກໜັກ, ຕໍ່ສູ້ດີ້ນຮົນ, ແລະເປັນທຸກຮ້ອນ ຍ້ອນຄວາມຫ່ວງໃຍທີ່ມີຕໍ່ຄົນທີ່ຕົນຮັບຜິດຊອບ. ອາຈານໂປໂລໜັກອົກໜັກໃຈຍ້ອນມີຄວາມແຕກແຍກໃນຄຣິສຕະຈັກ. ສ່ວນຄົນທີ່ເພິ່ນຫວັງວ່າຈະເຫັນໃຈແລະສະໜັບສະໜຸນຊໍ້າພັດເນລະຄຸນແລະຫັກຫຼັງເພິ່ນ. ອາຈານໂປໂລຮູ້ວ່າ ຖ້າຄຣິສຕະຈັກໃດປ່ອຍໃຫ້ສະມາຊິກເຮັດຊົ່ວ ຄຣິສຕະຈັກນັ້ນກໍຢູ່ໃນອັນຕະລາຍ. ເພິ່ນຈຶ່ງຈໍາຕ້ອງຕໍາໜິຕິຕຽນຄວາມບາບໂດຍບໍ່ອຽງຊ້າຍອຽງຂວາ ແຕ່ໃນຂະນະດຽວກັນເພິ່ນກໍຍັງໜັກໃຈແລະຢ້ານວ່າຕົນເອງຂຽນຮຸນແຮງເກີນໄປ. ເພິ່ນຈຶ່ງຖ້າຟັງຂ່າວດ້ວຍຄວາມທຸກໃຈ ລໍຄອຍເບິ່ງວ່າຈົດໝາຍນັ້ນໄດ້ຮັບການຕອບຮັບຢ່າງໃດ. {AA 321.3}
