= 21

== ປະກາດໃນສະຖານທີ່ຫ່າງໄກ

==== ອີງຕາມ ກິດຈະການ 16:7–40.

// {AA 211.1}

ຮອດເວລາແລ້ວທີ່ຂ່າວປະເສີດຈະຖືກປະກາດໃນພາກພື້ນອື່ນນອກຈາກເຂດອານາໂຕເລຍ (Asia Minor). ປະຕູໂອກາດໄດ້ເປີດຕ້ອນຮັບໂປໂລກັບສາວົກຄົນອື່ນໃຫ້ເຂົ້າໄປປະກາດໃນທະວີບເອີຣົບ. ຄືນໜຶ່ງໃນເມືອງໂທອາດຕິດທະເລເມດີແຕຣາເນ “ໂປໂລໄດ້ເຫັນນິມິດ ແລະ ໃນນິມິດນັ້ນ ເພິ່ນເຫັນຊາຍມາເກໂດເນຍຢືນຢູ່ ແລະ ຮ້ອງໃສ່ເພິ່ນວ່າ, ‘ຂໍທ່ານຂ້າມມາເມືອງມາເກໂດເນຍພີ້ ເພື່ອຊ່ວຍພວກຂ້ານ້ອຍແດ່ທ້ອນ.’” {AA 211.1}

// {AA 211.2}

ຄໍາເຊື້ອເຊີນນັ້ນຮີບດ່ວນ ລໍຊ້າບໍ່ໄດ້. ຄົນທີ່ຮ່ວມເດີນທາງໄປເອີຣົບກັບໂປໂລມີ ຊີລາ ຕີໂມທຽວ ກັບລູກາ. ລູກາໄດ້ບັນທຶກເອົາໄວ້ວ່າ: “ພໍໂປໂລໄດ້ເຫັນນິມິດນີ້ ພວກເຮົາກໍກຽມພ້ອມທັນທີ ເພື່ອຈະອອກໄປຍັງເມືອງມາເກໂດເນຍ ເພາະພວກເຮົາເຫັນຄັກແນ່ວ່າ ພຣະເຈົ້າໄດ້ເອີ້ນພວກເຮົາໃຫ້ໄປປະກາດຂ່າວປະເສີດແກ່ຊາວເມືອງນັ້ນ. ພວກເຮົາໄດ້ຈາກເມືອງໂທອາດທາງເຮືອ ແລະ ໄປຍັງເກາະຊາໂມຕາເກ ແລະ ວັນຕໍ່ມາ ກໍເຖິງເມືອງເນອາໂປລີ. ຈາກທີ່ນັ້ນ ພວກເຮົາໄດ້ເດີນທາງໄປຍັງເມືອງຟີລິບປອຍ ເຊິ່ງເປັນເມືອງເອກຂອງແຂວງມາເກໂດເນຍ ແລະ ທັງເປັນເມືອງຂຶ້ນຂອງຊາວໂຣມ.” {AA 211.2}

// {AA 212.1}

ລູກາເລົ່າຕໍ່ວ່າ: “ໃນວັນສະບາໂຕ ພວກເຮົາໄດ້ອອກໄປນອກປະຕູເມືອງເຖິງຝັ່ງແມ່ນໍ້າ ທີ່ເຮົາຄິດວ່າມີບ່ອນສຳລັບໄຫວ້ວອນ ຈຶ່ງໄດ້ນັ່ງລົງສົນທະນາກັບພວກແມ່ຍິງທີ່ມາໂຮມກັນ.”1 “ມີຍິງຄົນໜຶ່ງໃນພວກແມ່ຍິງເຫຼົ່ານັ້ນຊື່ວ່າ ລີເດຍ ນາງມາຈາກເມືອງທົວເຕຣາ ແລະ ເປັນແມ່ຄ້າຂາຍເຄື່ອງສີມ່ວງອ່ອນ ແລະ ທັງເປັນຜູ້ຢໍາເກງພຣະເຈົ້າດ້ວຍ, ເມື່ອນາງຟັງພວກເຮົາກ່າວຢູ່ ອົງພຣະຜູ້ເປັນເຈົ້າກໍຊົງເປີດຈິດໃຈຂອງນາງໃຫ້ເອົາໃຈໃສ່ຖ້ອຍຄໍາທີ່ໂປໂລກໍາລັງກ່າວນັ້ນ.” ລີເດຍຮັບເອົາຄວາມຈິງດ້ວຍໃຈຍິນດີ. ນາງພ້ອມກັບຄອບຄົວຂອງນາງໄດ້ຮັບເຊື່ອ ແລະ ຮັບບັບຕິສະມາ ແລະ ນາງໄດ້ອ້ອນວອນໃຫ້ພວກອັກຄະສາວົກໄປພັກຢູ່ເຮືອນຂອງນາງ. {AA 212.1}

// {AA 212.2}

ມື້ໜຶ່ງ ໃນຂະນະທີ່ພວກເຂົາກໍາລັງອອກໄປປະກາດ ມີນາງທຽມຜູ້ໜຶ່ງຮ້ອງຢູ່ບໍ່ເຊົາວ່າ: “ຄົນເຫຼົ່ານີ້ເປັນຜູ້ຮັບໃຊ້ຂອງພຣະເຈົ້າອົງສູງສຸດ ໄດ້ມາປະກາດເລື່ອງທາງຄວາມພົ້ນໃຫ້ແກ່ພວກເຈົ້າ. ນາງໄດ້ເຮັດຢູ່ຢ່າງນີ້ເປັນເວລາຫຼາຍວັນ.” {AA 212.2}

// {AA 212.3}

ຍິງຄົນນີ້ເປັນເຄື່ອງມືຂອງຊາຕານ ແລະ ດູມໍຫາເງິນໃຫ້ນາຍຂອງຕົນໄດ້ຫຼາຍ. ການດູມໍຂອງນາງສະໜັບສະໜຸນການກາບໄຫວ້ຮູບເຄົາລົບ. ຊາຕານຮູ້ວ່າອານາຈັກຂອງຕົນກໍາລັງຖືກລຸກລໍ້າ ຈຶ່ງໃຊ້ວິທີນີ້ຕໍ່ສູ້ວຽກງານຂອງພຣະເຈົ້າ ໂດຍຫວັງເອົາກົນອຸບາຍຂອງຕົນໄປເຈືອປົນກັບຄວາມຈິງທີ່ພວກສາວົກປະກາດ. ຄໍາເວົ້າຂອງຍິງຄົນນັ້ນເປັນການທໍາລາຍຄວາມຈິງ ກໍ່ກວນສະມາທິຂອງຜູ້ຟັງ ບໍ່ໃຫ້ຕັ້ງໃຈຟັງຄໍາສອນຂອງພວກອັກຄະສາວົກ ແລະ ນໍາຄວາມເສື່ອມເສຍມາສູ່ຂ່າວປະເສີດ. ນາງໄດ້ເຮັດໃຫ້ຫຼາຍຄົນເຊື່ອວ່າ ຝ່າຍອັກຄະສາວົກກ່າວດ້ວຍຣິດອໍານາດ ແລະ ວິນຍານອັນດຽວກັນກັບນາງ. {AA 212.3}

// {AA 212.4}

ພວກອັກຄະສາວົກອົດຟັງການຂັດຂວາງຂອງນາງໄດ້ໄລຍະໜຶ່ງ; ແລ້ວດ້ວຍການຊົງນໍາຂອງພຣະວິນຍານບໍລິສຸດ ໂປໂລໄດ້ສັ່ງໃຫ້ວິນຍານຊົ່ວນັ້ນອອກຈາກນາງ. ນາງຈຶ່ງມິດທັນທີ ເຊິ່ງສະແດງໃຫ້ເຫັນວ່າພວກອັກຄະສາວົກເປັນຜູ້ຮັບໃຊ້ຂອງພຣະເຈົ້າ ສ່ວນວິນຍານຊົ່ວນັ້ນກໍຮູ້ຄວາມຈິງດັ່ງກ່າວ ແລະ ຟັງຄວາມຂອງພວກເພິ່ນ. {AA 212.4}

// {AA 213.1}

ພໍວິນຍານຊົ່ວນັ້ນອອກໄປ ແລະ ຮູ້ເມື່ອຄີງ ນາງໄດ້ຕັດສິນໃຈເປັນຜູ້ຕິດຕາມພຣະເຢຊູ. ສ່ວນພວກນາຍຂອງນາງຕົກໃຈຢ້ານວ່າຈະຕ້ອງສູນເສຍລາຍໄດ້. ພວກເຂົາເຫັນວ່າ ຈະບໍ່ໄດ້ເງິນນໍາການດູມໍຂອງນາງຜູ້ນີ້ອີກຕໍ່ໄປ ແລະ ໃນທີ່ສຸດທາງຫາເງິນຂອງພວກເຂົາກໍຈະສິ້ນສຸດລົງ ຖ້າຫາກປ່ອຍໃຫ້ພວກອັກຄະສາວົກສືບຕໍ່ປະກາດ. {AA 213.1}

// {AA 213.2}

ມີຫຼາຍຄົນໃນເມືອງນີ້ຫາເງິນທາງໄຊຍະສາດອັນເປັນວິຊາຫຼອກລວງຂອງມານຊາຕານ. ພວກເຂົາຢ້ານວ່າຈະໝົດອາຊີບ ຈຶ່ງຕໍ່ຕ້ານຜູ້ຮັບໃຊ້ຂອງພຣະເຈົ້າ. ຄົນເຫຼົ່ານັ້ນຈັບພວກອັກຄະສາວົກໄປຫາຜູ້ປົກຄອງເມືອງ ແລະ ເວົ້າວ່າ:​ “ສອງຄົນນີ້ເປັນຄົນຢິວ ແລະ ໄດ້ກໍ່ການວຸ້ນວາຍຂຶ້ນໃນເມືອງຂອງພວກເຮົາ. ພວກເຂົາປະກາດຮີດຄອງປະເພນີທີ່ຜິດຕໍ່ກົດໝາຍຂອງພວກເຮົາ ທີ່ພວກເຮົາຊາວໂຣມຮັບເອົາ ຫຼື ປະຕິບັດຕາມບໍ່ໄດ້.” {AA 213.2}

// {AA 213.3}

ປະຊາຊາຊົນພາກັນຟົດເດືອດ ແລະ ຮ່ວມໃຈກັນເພື່ອຕໍ່ຕ້ານໂປໂລກັບຊີລາ. ເກີດຄວາມຄວາມວຸ້ນວາຍອຶກກະທຶກ ສ່ວນເຈົ້າໜ້າທີ່ກໍເປັນໃຈນໍາປະຊາຊົນ. ພວກເຂົາຈີກເຄື່ອງນຸ່ງຊັ້ນນອກຂອງໂປໂລກັບຊີລາອອກ ແລະ ສັ່ງໃຫ້ຂ້ຽນເພິ່ນທັງສອງດ້ວຍໄມ້ແສ້. “ຫຼັງຈາກຂ້ຽນພວກເພິ່ນຫຼາຍບາດ ແລ້ວກໍນໍາເອົາໄປຂັງຄຸກ ແລະ ສັ່ງຄົນຮັກສາຄຸກໃຫ້ເຝົ້າເບິ່ງພວກເພິ່ນໃຫ້ດີ. ເມື່ອໄດ້ຮັບຄໍາສັ່ງຢ່າງນີ້ແລ້ວ ເຈົ້າໜ້າທີ່ກໍຂັງທ່ານທັງສອງໄວ້ໃນຫ້ອງຊັ້ນໃນ ແລະ ມັດຕີນໃສ່ຂື່ໄມ້ໃຫ້ແໜ້ນ.” {AA 213.3}

// {AA 213.4}

ພວກເພິ່ນຖືກມັດຢູ່ໃນທ່າທີ່ທໍລະມານຢ່າງຮຸນແຮງທີ່ສຸດ ແຕ່ກໍບໍ່ເຄີຍຈົ່ມ. ຢູ່ໃນຄຸກມືດອັນຍາກລຳບາກນັ້ນ ພວກເພິ່ນໄດ້ໃຫ້ກໍາລັງໃຈເຊິ່ງກັນ ແລະ ກັນດ້ວຍຄໍາອະທິຖານ ແລະ ການຮ້ອງເພງສັນລະເສີນພຣະເຈົ້າ ເພາະວ່າພວກເພິ່ນໄດ້ຮັບກຽດທີ່ຈະທົນທຸກທໍລະມານເພື່ອພຣະຄຣິສ. ຈິດໃຈກໍຊື່ນບານຍ້ອນມີຄວາມຮັກອັນເລິກເຊິ່ງ ແລະ ຈິງໃຈຕໍ່ອົງພຣະຜູ້ໄຖ່. ໂປໂລລະນຶກຮອດການກົດຂີ່ຂົ່ມເຫັງທີ່ຕົນໄດ້ກະທໍາຕໍ່ພວກສາວົກຂອງພຣະຄຣິສ ແລະ ຊື່ນຊົມຍິນດີເມື່ອພຣະເຈົ້າຊົງເປີດຕາໃຫ້ເຫັນຮຸ່ງ ແລະ ເປີດໃຈໃຫ້ຮູ້ຄວາມຈິງອັນສະຫງ່າຣາສີທີ່ຕົນເຄີຍຕໍ່ສູ້. {AA 213.4}

// {AA 214.1}

ນັກໂທດຄົນອື່ນຮູ້ສຶກປະຫຼາດໃຈເມື່ອໄດ້ຍິນສຽງອະທິຖານ ແລະ ສຽງເພງດັງອອກມາຈາກຄຸກຊັ້ນໃນ. ພວກເຂົາເຄີຍໄດ້ຍິນແຕ່ສຽງຮ້ອງຄວນຄາງ, ສຽງປ້ອຍສຽງດ່າ ທໍາລາຍບັນຍາກາດໃນຍາມຄໍ່າຄືນ ແຕ່ບໍ່ເຄີຍໄດ້ຍິນຄໍາອະທິຖານ ແລະ ສຽງເພງສັນລະເສີນດັງອອກມາຈາກຫ້ອງຂັງອັນມືດມົວນັ້ນຈັກເທື່ອ. ທັງທະຫານຍາມ ແລະ ນັກໂທດພາກັນຕົກໃຈ ແລະ ຖາມກັນວ່າພວກເພິ່ນແມ່ນໃຜທີ່ທັງໜາວ ທັງຫິວເຂົ້າ ທັງເຈັບທໍລະມານຍັງຮ້ອງເພງຍິນດີໄດ້? {AA 214.1}

// {AA 214.2}

ໃນຂະນະດຽວກັນນັ້ນ ພວກຜູ້ປົກຄອງເມືອງກໍພາກັນເມືອເຮືອນເມືອຊານ ດີໃຈວ່າຕົນສາມາດສະກັດກັ້ນຄວາມວຸ້ນວາຍໄດ້ຢ່າງເດັດດ່ຽວ ທັນການ. ແຕ່ວ່າໃນລະຫວ່າງທາງນັ້ນ ພວກເຂົາໄດ້ຍິນເລື່ອງຂອງພວກສາວົກເພີ່ມຕື່ມອີກ ໄດ້ເຫັນຍິງທີ່ພວກສາວົກໄລ່ຜີອອກ ແລະ ຕົກສະເງີ້ເມື່ອເຫັນໜ້າ ແລະ ລັກສະນະທ່າທາງຂອງນາງທີ່ປ່ຽນໄປ. ແຕ່ກ່ອນນາງສ້າງບັນຫາໃນເມືອງນັ້ນ ແຕ່ດຽວນີ້ມິດງຽບ ແລະ ສະຫງົບ. ພໍພວກຜູ້ປົກຄອງຮູ້ສຶກໂຕວ່າ ຕົນໄດ້ໃຊ້ກົດໝາຍເຂັ້ມງວດຂອງໂຣມລົງໂທດຜິດຄົນ ພວກເຂົົາກໍຮ້ອນຮົນ ຈຶ່ງຕັດສິນໃຈຈະປ່ອຍພວກສາວົກອອກຈາກຄຸກໃນຕອນເຊົ້າຢ່າງລັບໆ ແລະ ຄຸ້ມກັນຕົວອອກໄປນອກເມືອງ ເພື່ອບໍ່ໃຫ້ປະຊາຊົນທໍາຮ້າຍໄດ້. {AA 214.2}

// {AA 215.1}

ເຖິງພວກຜູ້ປົກຄອງເປັນຄົນໂຫດຮ້າຍປ່າເຖື່ອນ ແລະ ໃຊ້ອໍານາດຜິດພາດ ພຣະເຈົ້າກໍບໍ່ລືມຜູ້ຮັບໃຊ້ຂອງພຣະອົງ. ທົ່ວທັງສະຫວັນເປັນຫ່ວງເປັນໃຍພວກສາວົກທີ່ກໍາລັງທຸກທໍລະມານເພື່ອພຣະຄຣິສຢູ່. ພຣະເຈົ້າຊົງໃຊ້ທູດສະຫວັນໄປຍັງຄຸກນັ້ນ ເຮັດໃຫ້ແຜ່ນດິນສະໜັ່ນຫວັ່ນໄຫວ. ປະຕູຄຸກແໜ້ນໜາທຸກບານໄດ້ໄຂອອກທັນທີ; ສາຍໂສ້ ແລະ ຂື່ກໍຫຼຸດອອກຈາກມື ຈາກຕີນຂອງນັກໂທດທຸກຄົນໃນຄຸກນັ້ນ; ແລະ ມີແສງແຮງກ້າຮຸ່ງແຈ້ງເຕັມຄຸກ. {AA 215.1}

// {AA 215.2}

ນາຍຄຸກປະຫຼາດໃຈເມື່ອໄດ້ຍິນສຽງອະທິຖານ ແລະ ສຽງເພງສັນລະເສີນຂອງພວກອັກຄະສາວົກ. ເວລາທີ່ຖືກຄຸມຕົວເຂົ້າໄປໃນຄຸກ ຮ່າງກາຍຂອງພວກເພິ່ນເຕັມໄປດ້ວຍບາດແຜ ແລະ ຮອຍຊໍ້າ. ນາຍຄຸກຄົນນັ້ນເອງໄດ້ສັ່ງໃຫ້ເອົາຕີນພວກເພິ່ນໃສ່ຂື່ໄມ້ໄວ້ ໂດຍຄິດວ່າບໍ່ດົນຈະໄດ້ຍິນສຽງຮ້ອງຄວນຄາງ ສຽງປ້ອຍດ່າ ແຕ່ຊໍ້າພັດໄດ້ຍິນສຽງເພງມ່ວນຊື່ນ ສັນລະເສີນພຣະເຈົ້າ. ສຽງເພງອັນອອນຊອນນັ້ນໄດ້ເຮັດໃຫ້ນາຍຄຸກເຊືອບຫຼັບໄປ ແຕ່ກໍຕ້ອງສະດຸງຕື່ນຍ້ອນແຜ່ນດິນໄຫວທີ່ເຮັດໃຫ້ຝາກໍາແພງຄຸກທັງໝົດສັ່ນສະເທືອນ. {AA 215.2}

// {AA 215.3}

ລາວລຸກພວດພາດຂຶ້ນ ຕົກໃຈຍ້ອນປະຕູຄຸກທຸກບານໄຂຢູ່ ແລະ ຄວາມຢ້ານກໍວຸ໋ບເຂົ້າມາຫາລາວ ເພາະຄິດວ່ານັກໂທດໄດ້ພາກັນໂຕນໜີໝົດແລ້ວ. ລາວຈື່ວ່າພວກຜູ້ປົກຄອງເມືອງສັ່ງຢ່າງເຂັ້ມງວດໃຫ້ເຝົ້າໂປໂລກັບຊີລາໃຫ້ດີ. ບັດນີ້ລາວຄິດວ່າຕົນຕ້ອງຕາຍຍ້ອນເຮັດໜ້າທີ່ບົກຜ່ອງ. ລາວໝົດຫວັງ ຄິດວ່າຈະຂ້າຕົວຕາຍດີກວ່າຖືກປະຫານຊີວິດຢ່າງໜ້າອັບອາຍ. ລາວດຶງດາບອອກມາຈະຂ້າໂຕຕາຍ. ແຕ່ໃນທັນໃດນັ້ນ ໂປໂລກໍຮ້ອງຂຶ້ນວ່າ: “ຢ່າເຮັດຮ້າຍໃຫ້ຕົນເອງ ພວກເຮົາຍັງຢູ່ທີ່ນີ້ໝົດທຸກຄົນ.” ຣິດອໍານາດຂອງພຣະເຈົ້າທີ່ສະແດງອອກ ຜ່ານສຽງຂອງໂປໂລໄດ້ເຮັດໃຫ້ທຸກຄົນຢຸດຢູ່ກັບທີ່. {AA 215.3}

// {AA 216.1}

ຄວາມຮຸນແຮງຂອງນາຍຄຸກບໍ່ໄດ້ເຮັດໃຫ້ພວກສາວົກເຈັບແຄ້ນແໜ້ນໃຈແຕ່ຢ່າງໃດເລີຍ. ໂປໂລກັບຊີລາມີຈິດໃຈຂອງພຣະຄຣິສ ເຊິ່ງບໍ່ແມ່ນຈິດໃຈມັກແກ້ແຄ້ນ. ຈິດໃຈຂອງພວກເພິ່ນເຕັມໄປດ້ວຍຄວາມຮັກຂອງພຣະອົງ ຈຶ່ງບໍ່ມີບ່ອນວ່າງສຳລັບຄວາມອາຄາດບາດໝາງໃດໆຕໍ່ຜູ້ທີ່ຂົ່ມເຫັງພວກເພິ່ນ. {AA 216.1}

// {AA 216.2}

ນາຍຄຸກຟ້າວຖິ້ມດາບລົງ ສັ່ງໃຫ້ເອົາໄຟມາເຍືອງ ແລະ ຟ້າວແລ່ນເຂົ້າໄປໃນຄຸກມືດ. ລາວຢາກເຫັນໜ້າຂອງນັກໂທດທັງສອງ ຄືຜູ້ທີ່ຕອບແທນຄວາມໂຫດຮ້າຍດ້ວຍຄວາມດີ. ພໍເຂົ້າໄປຮອດຕໍ່ໜ້າອັກຄະສາວົກທັງສອງ ລາວກໍກາບລົງພື້ນດິນ ທັງຮ້ອງຂໍອະໄພ. ລາວໄດ້ພາພວກເພິ່ນທັງສອງອອກມາບ່ອນແຈ້ງ ແລ້ວຖາມວ່າ: “ທ່ານເອີຍ ຂ້ານ້ອຍຈະຕ້ອງເຮັດຢ່າງໃດຈຶ່ງຈະໄດ້ລອດພົ້ນ?” {AA 216.2}

// {AA 216.3}

ນາຍຄຸກສັ່ນເຊັນຕໍ່ຄວາມໂກດຮ້າຍຂອງພຣະເຈົ້າທີ່ເຮັດໃຫ້ແຜ່ນດິນໄຫວ. ເມື່ອຄິດວ່ານັກໂທດທັງໝົດໄດ້ໂຕນໜີແລ້ວ ລາວກໍພ້ອມຈະຂ້າໂຕຕາຍ. ແຕ່ທັງໝົດນີ້ຖືເປັນເລື່ອງເລັກນ້ອຍເມື່ອທຽບໃສ່ຄວາມຢ້ານກົວອັນໃໝ່ທີ່ກໍາລັງທັບຖົມຫົວໃຈຂອງລາວຢູ່ ແລະ ເມື່ອທຽບໃສ່ຄວາມປາຖະໜາຢາກມີຄວາມສະຫງົບສຸກ ແລະ ຄວາມຊື່ນບານໃຈຄືກັບພວກສາວົກໃນເວລາທີ່ພວກເພິ່ນທຸກທໍາລະມານ ແລະ ຖືກຂົ່ມເຫັງ. ລາວເຫັນແສງສະຫວ່າງຂອງສະຫວັນຮຸ່ງແຈ້ງຢູ່ໜ້າຂອງເຂົາທັງສອງ ແລະ ຮູ້ວ່າພຣະເຈົ້າຊົງເຮັດການອັດສະຈັນນັ້ນເພື່ອຊ່ວຍຊີວິດຂອງພວກເພິ່ນ. ບັດນີ້ຄໍາເວົ້າຂອງຍິງຜີເຂົ້າຄົນນັ້ນດັງກ້ອງຢູ່ໃນຫົວຂອງລາວວ່າ: “ຄົນເຫຼົ່ານີ້ເປັນຜູ້ຮັບໃຊ້ຂອງພຣະເຈົ້າອົງສູງສຸດ ໄດ້ມາປະກາດເລື່ອງທາງຄວາມພົ້ນໃຫ້ແກ່ພວກເຈົ້າ.” {AA 216.3}

// {AA 217.1}

ລາວຖ່ອມຕົນຖ່ອມໂຕສຸດໃຈ ແລະ ຂໍໃຫ້ອັກຄະສາວົກທັງສອງສອນໃຫ້ຮູ້ທາງແຫ່ງຊີວິດ. ພວກເພິ່ນຕອບວ່າ: “ຈົ່ງເຊື່ອໃນພຣະເຢຊູເຈົ້າ ແລ້ວເຈົ້າກັບຄອບຄົວຂອງເຈົ້າກໍຈະໄດ້ພົ້ນ” ແລະ “ທ່ານທັງສອງກໍກ່າວພຣະທໍາຂອງອົງພຣະຜູ້ເປັນເຈົ້າສູ່ລາວຟັງ ພ້ອມກັບທຸກຄົນທີ່ຢູ່ໃນເຮືອນຂອງລາວ.” ຫຼັງຈາກລາວໄດ້ລ້າງບາດແຜ ແລະ ຕ້ອນຮັບພວກເພິ່ນແລ້ວ ໝົດເຮືອນຂອງລາວໄດ້ຮັບບັບຕິດສະມາ. ອໍານາດຂອງພຣະເຈົ້າແຜ່ກະຈາຍຢູ່ທົ່ວຄຸກ ເຮັດໃຫ້ຈິດໃຈຂອງນັກໂທດທັງຫຼາຍເປີດຮັບຟັງຄວາມຈິງທີ່ພວກສາວົກປະກາດ. ນັກໂທດເຫຼົ່ານັ້ນເຊື່ອວ່າພຣະເຈົ້າເຮັດການອັດສະຈັນນັ້ນເພື່ອປ່ອຍຜູ້ຮັບໃຊ້ຂອງພຣະອົງອອກຈາກຄຸກ. {AA 217.1}
ຊາວເມືອງຟີລິບປອຍຕົກໃຈ ຢ້ານກົວແຜ່ນດິນໄຫວນັ້ນ. ພໍຮຸ່ງເຊົ້າມາຝ່າຍເຈົ້າໜ້າທີ່ຄຸກກໍໄປລາຍງານໃຫ້ພວກຜູ້ປົກຄອງເມືອງຊາບເຫດການໃນຄໍ່າຄືນນັ້ນ. ພວກເຂົາພາກັນຕົກໃຈ ຈຶ່ງສົ່ງຄົນໄປປ່ອຍພວກອັກຄະສາວົກອອກຈາກຄຸກ. ແຕ່ໂປໂລຕອບວ່າ: “ພວກເຂົາໄດ້ຂ້ຽນຕີເຮົາຜູ້ເປັນສັນຊາດໂຣມຕໍ່ໜ້າມະຫາຊົນກ່ອນຈະຕັດສິນຄວາມ ແລ້ວພວກເຂົາກໍຈັບພວກເຮົາຂັງໄວ້ໃນຄຸກ, ມາບັດນີ້ ພວກເຂົາຢາກສົ່ງພວກເຮົາໄປຢ່າງປິດລັບຊັ້ນບໍ? ເຮັດຢ່າງນີ້ບໍ່ໄດ້ ພວກຜູ້ປົກຄອງຕ້ອງມາທີ່ນີ້ ແລະ ໃຫ້ພວກເຂົາເອງພາພວກເຮົາອອກໄປ.” {AA 217. 2}

// {AA 217.3}

ໂປໂລກັບຊີລາເປັນຄົນສັນຊາດໂຣມ ເຊິ່ງຕາມກົດໝາຍໂຣມແລ້ວຫ້າມບໍ່ໃຫ້ຂ້ຽນຕີຄົນໂຣມ ຍົກເວັ້ນກໍລະນີຄວາມຜິດຮ້າຍແຮງ ແລະ ຫ້າມບໍ່ໃຫ້ຂັງຄຸກໂດຍບໍ່ຜ່ານກະບວນການຍຸຕິທຳ. ໂປໂລກັບຊີລາຖືກຈັບຖືກຂັງຄຸກຕໍ່ໜ້າສາທາລະນະຊົນ ພວກເພິ່ນຈຶ່ງບໍ່ຍອມໜີຢ່າງລັບລີ້ ແຕ່ຮຽກຮ້ອງໃຫ້ພວກຜູ້ປົກຄອງມາຊີ້ແຈງກ່ອນ. {AA 217.3}

// {AA 217.4}

ເມື່ອຮູ້ຂ່າວວ່າໂປໂລເປັນຊາວໂຣມ ແລະ ສາມາດອຸທອນຕໍ່ເຈົ້າຈັກກະພັດໄດ້ ພວກຜູ້ປົກຄອງເມືອງກໍຢ້ານ ແລະ ຟ້າວໄປຫາໃນຄຸກທັນທີ ເພື່ອຂໍອະໄພທ່ານທັງສອງສໍາລັບຄວາມບໍ່ຍຸຕິທໍາ ແລະ ຄວາມຮຸນແຮງທີ່ເກີດຂຶ້ນ ແລະ ພາພວກເພິ່ນອອກຈາກຄຸກດ້ວຍຕົນເອງ ທັງຮ້ອງຂໍໃຫ້ພວກເພິ່ນອອກຈາກເມືອງໄປບ່ອນໃໝ່. ພວກເຂົາຢ້ານອິດທິພົນຂອງໂປໂລກັບຊີລາທີ່ມີຕໍ່ປະຊາຊົນ ແລະ ຢ້ານອໍານາດຂອງພຣະເຈົ້າທີ່ໄດ້ຊ່ວຍຄົນບໍ່ມີຄວາມຜິດທັງສອງນີ້ອອກຈາກຄຸກ. {AA 217.4}

// {AA 218.1}

ພວກເພິ່ນປະຕິບັດຕາມຄໍາສອນຂອງພຣະເຢຊູ ໂດຍໄດ້ໜີໄປບ່ອນໃໝ່ເມື່ອບໍ່ຖືກຕ້ອນຮັບ. “ເມື່ອໂປໂລ ແລະ ຊີລາອອກຈາກຄຸກແລ້ວ ກໍໄປທີ່ເຮືອນຂອງນາງລີເດຍ, ໃນທີ່ນັ້ນ ພວກເພິ່ນໄດ້ພົບພວກພີ່ນ້ອງ ແລະ ເມື່ອກ່າວຄໍາໜຸນໃຈແລ້ວ ກໍອໍາລາຈາກໄປ.” {AA 218.1}

// {AA 218.2}

ໂປໂລກັບຊີລາບໍ່ໄດ້ຖືວ່າການປະກາດໃນຟີລິບປອຍບໍ່ເກີດຜົນ. ພວກເພິ່ນໄດ້ປະເຊີນໜ້າກັບການຕໍ່ຕ້ານ ແລະ ການຂົ່ມເຫັງ ແຕ່ກໍຖືວ່າຄວາມອັບອາຍ ແລະ ຄວາມທໍລະມານທີ່ພວກຕົນໄດ້ຮັບບໍ່ສຳຄັນເມື່ອທຽບໃສ່ການທີ່ພຣະເຈົ້າຊ່ວຍອອກຈາກຄຸກ ແລະ ການຮັບເຊື່ອຂອງນາຍຄຸກພ້ອມດ້ວຍຄອບຄົວນັ້ນ. ຂ່າວການຖືກຄຸກຢ່າງບໍ່ຍຸດຕິທໍາ ແລະ ການຊ່ວຍເຫຼືອຢ່າງອັດສະຈັນໄດ້ແຜ່ລາມໄປທົ່ວຂົງເຂດນັ້ນ ເຮັດໃຫ້ຜູ້ຄົນຈໍານວນຫຼາຍຮູ້ຈັກການປະກາດຂອງພວກເພິ່ນ. ຖ້າບໍ່ເປັນດັ່ງນັ້ນ ພວກເຂົາອາດຈະບໍ່ຮູ້ຈັກຊໍ້າ. {AA 218.2}

// {AA 218.3}

ການປະກາດຂອງໂປໂລໃນຟີລິບປອຍເຮັດໃຫ້ມີຄຣິສຕະຈັກແຫ່ງໜຶ່ງເກີດຂຶ້ນ ແລະ ສະມາຊິກກໍເພີ່ມຂຶ້ນຊັກໄຊ້. ຄວາມຫ້າວຫັນ ແລະ ຄວາມຕັ້ງໃຈຂອງເພິ່ນ ແລະ ເໜືອສິ່ງອື່ນໝົດແມ່ນການທຸກທໍລະມານເພື່ອພຣະຄຣິສດ້ວຍໃຈຍິນດີ ໄດ້ເຮັດໃຫ້ຜູ້ຮັບເຊື່ອໃໝ່ເຂັ້ມແຂງ. ພວກເຂົາຖະນຸຖະໜອມຄວາມຈິງອັນປະເສີດທີ່ຝ່າຍອັກຄະສາວົກໄດ້ປ່າວປະກາດດ້ວຍຄວາມເສຍສະຫຼະ ແລະ ພວກເຂົາໄດ້ຖວາຍໝົດໃຈເພື່ອວຽກງານຂອງພຣະຜູ້ໄຖ່. {AA 218.3}

// {AA 218.4}

ຄຣິສຕະຈັກດັ່ງກ່າວບໍ່ອາດຫຼີກລ່ຽງການກົດຂີ່ຂົ່ມເຫັງໄດ້ ເຊິ່ງສິ່ງນີ້ໄດ້ສະແດງອອກໃນຈົດໝາຍຂອງໂປໂລທີ່ຂຽນວ່າ: “ດ້ວຍວ່າພວກເຈົ້າໄດ້ຮັບສິດພິເສດ ໃຫ້ບົວລະບັດຮັບໃຊ້ພຣະຄຣິສ ບໍ່ແມ່ນພຽງໃຫ້ເຊື່ອໃນພຣະອົງເທົ່ານັ້ນ ແຕ່ຍັງໃຫ້ທົນຄວາມທຸກເພາະເຫັນແກ່ພຣະອົງດ້ວຍ. ບັດນີ້ ພວກເຈົ້າມີສ່ວນກັບເຮົາໃນການຕໍ່ສູ້ ເປັນການຕໍ່ສູ້ຢ່າງດຽວກັບທີ່ພວກເຈົ້າໄດ້ເຫັນເຮົາຕໍ່ສູ້ມາໃນອະດີດ ແລະ ດັ່ງທີ່ເຮົາຍັງຕໍ່ສູ້ໃນເວລານີ້ ຕາມທີ່ພວກເຈົ້າຮູ້ມາແລ້ວນັ້ນ.” ຄວາມເຊື່ອຂອງພວກເຂົາໝັ້ນແກ່ນຫຼາຍ ຈົນເພິ່ນໄດ້ເວົ້າວ່າ: “ທຸກເທື່ອທີ່ເຮົາຄິດເຖິງພວກເຈົ້າ ເຮົາກໍໂມທະນາຂອບພຣະຄຸນພຣະເຈົ້າ ເພື່ອພວກເຈົ້າຢູ່ສະເໝີ, ທຸກຄັ້ງທີ່ເຮົາພາວັນນາອະທິຖານ ເພື່ອພວກເຈົ້າທຸກຄົນ ເຮົາກໍພາວັນນາອະທິຖານດ້ວຍຄວາມຊົມຊື່ນຍິນດີ ເພາະການທີ່ພວກເຈົ້າໄດ້ຊ່ວຍເຫຼືອເຮົາ ໃນພາລະກິດແຫ່ງຂ່າວປະເສີດຕັ້ງແຕ່ຕົ້ນຈົນເຖິງບັດນີ້.” (ຟີລິບປອຍ 1:29, 30, 3-5.) {AA 218.4}

// {AA 219.1}

ການຕໍ່ສູ້ລະຫວ່າງຝ່າຍຄວາມດີກັບຝ່າຍຄວາມຊົ່ວດຸເດືອດຫຼາຍ ໃນເມືອງສໍາຄັນຕ່າງໆທີ່ມີການປະກາດຄວາມຈິງ. ໂປໂລກ່າວວ່າ: “ດ້ວຍວ່າເຮົາບໍ່ໄດ້ຕໍ່ສູ້ກັບເລືອດ ແລະ ເນື້ອໜັງ ແຕ່ຕໍ່ສູ້ກັບເຫຼົ່າວິນຍານທີ່ມີອໍານາດຊົ່ວຮ້າຍໃນອາກາດສະຖານ ຄືຜູ້ຄອບຄອງ, ບັນດາຜູ້ມີອໍານາດ ແລະ ບັນດາເຫຼົ່າວິນຍານຜີຊົ່ວຮ້າຍທັງຫຼາຍທີ່ຄອບຄອງຢູ່ໃນຍຸກມືດນີ້.” (ເອເຟໂຊ 6:12.) ການຕໍ່ສູ້ລະຫວ່າງຄຣິສຕະຈັກຂອງພຣະເຈົ້າກັບຜູ້ທີ່ຢູ່ໃຕ້ອໍານາດຂອງຊາຕານຈະມີຢູ່ຕະຫຼອດໄປຈົນສິ້ນສຸດໂລກ. {AA 219.1}

// {AA 219.2}

ຄຣິສຕຽນໃນຍຸກທໍາອິດຕ້ອງປະເຊີນໜ້າກັບອໍານາດຂອງຄວາມມືດເປັນປະຈໍາ. ຊາຕານໄດ້ໃຊ້ກົນອຸບາຍ ແລະ ການກົດຂີ່ຂົ່ມເຫັງເພື່ອພະຍາຍາມຂັດຂວາງພວກເຂົາຈາກຄວາມເຊື່ອອັນແທ້ຈິງ. ໃນຍຸກປະຈຸບັນ ເມື່ອວັນສິ້ນສຸດຂອງສິ່ງຂອງຝ່າຍໂລກທຸກຢ່າງກໍາລັງຍັບມໍ່ເຂົ້າສູ່ວັນອະວະສານຢ່າງໄວວາ ຊາຕານພະຍາຍາມຢ່າງສຸດຂີດເພື່ອໃຫ້ໂລກຕົກຢູ່ໃນບ້ວງແຮ້ວຂອງມັນ. ຊາຕານກໍາລັງຄົ້ນຄິດກົນອຸບາຍຕ່າງໆເພື່ອຢຶດຈິດໃຈ ແລະ ດຶງຄວາມສົນໃຈຂອງຄົນເຮົາອອກຈາກຄວາມຈິງທີ່ນໍາມາເຊິ່ງຄວາມພົ້ນ. ໃນທຸກບ່ອນ ສະໝຸນຂອງມັນກຳລັງເຕົ້າໂຮມຜູ້ທີ່ຕໍ່ຕ້ານບັນຍັດຂອງພຣະເຈົ້າເຂົ້າເປັນກ້ອນກໍາລັງ. ຊາຕານຄືຈອມຫຼອກລວງ. ມັນກໍາລັງສ້າງຄວາມສັບສົນວຸ້ນວາຍ ແລະ ຄວາມກະບົດ ແລະ ເຮັດໃຫ້ຄົນຂະຫຍັນຂັນແຂງເຮັດສິ່ງທີ່ຂາດເຫດຂາດຜົນ. {AA 219.2}

// {AA 220.1}

ຄວາມຊົ່ວຮ້າຍໄດ້ເພີ່ມສູງຂຶ້ນດັ່ງທີ່ບໍ່ເຄີຍມີມາກ່ອນ. ເຖິງປານນັ້ນ ຜູ້ປະກາດຂ່າວປະເສີດຫຼາຍຄົນກໍຍັງປະກາດວ່າ: “ສະຫງົບສຸກ ແລະ ປອດໄພດີ.” ແຕ່ຜູ້ຮັບໃຊ້ທີ່ຊື່ສັດຂອງພຣະເຈົ້າຕ້ອງຮັບໃຊ້ຢ່າງເດັດດ່ຽວ ສວມໃສ່ເສື້ອເກາະຂອງພຣະເຈົ້າ ແລະ ຕໍ່ສູ້ຢ່າງກ້າຫານ ແລະ ມີໄຊ ບໍ່ຢຸດບໍ່ຢ່ອນ ຈົນກວ່າທຸກຄົນທີ່ຢູ່ໃນຂອບເຂດຄວາມສາມາດຂອງຕົນໄດ້ຮັບຂ່າວປະເສີດສໍາລັບຍຸກນີ້. {AA 220.1}
