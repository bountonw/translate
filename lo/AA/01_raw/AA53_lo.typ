= 53

==ໂຢຮັນຜູ້ພຣະເຢຊູຊົງຮັກ

// {AA 539.1}

ອັກຄະສາວົກໂຢຮັນໂດດເດັ່ນກວ່າສາວົກຄົນອື່ນໆໃນນາມ “ສາວົກຜູ້ທີ່ພຣະອົງຊົງຮັກ” ໂຢຮັນ 21:20. ເພິ່ນມີຄວາມໃກ້ຊິດກັບພຣະຄຣິສເປັນພິເສດ ແລະ ມີຫຼາຍສິ່ງເປັນສັນຍານຄວາມເຊື່ອໝັ້ນ ແລະ ຄວາມຮັກຂອງພຣະຄຣິສທີ່ມີຕໍ່ເພິ່ນ. ເພິ່ນເປັນໜຶ່ງໃນສາວົກສາມຄົນທີ່ໄດ້ຮັບນຸຍາດໃຫ້ເຫັນການຊົງປ່ຽນພຣະກາຍຢູ່ເທິງພູ ແລະ ຄວາມເຈັບປວດຢູ່ໃນສວນເຄັດເຊມາເນ ແລະ ພຣະເຢຊູໄດ້ຝາກໃຫ້ເພິ່ນເປັນຄົນເບິ່ງແຍງດູແລແມ່ຂອງພຣະອົງ ເຊິ່ງພຣະອົງກ່າວເຊັ່ນນັ້ນໃນຂະນະທີ່ຖືຄຶງຢູ່ເທິງໄມ້ກາງແຂນ. {AA 539.1}

// {AA 539.2}

ຄວາມຮັກຂອງພຣະເຢຊູຕໍ່ສາວົກຜູ້ທີ່ພຣະອົງຊົງຮັກໄດ້ຮັບການຕອບແທນດ້ວຍຄວາມສັດທາອັນແຮງກ້າ. ອັກຄະສາວົກໂຢຮັນຕິດພຣະອົງຄືກັບເຄືອເຊືອກຕິດເສົາອັນສະຫງ່າຜ່າເຜີຍ. ເພື່ອພຣະອົງ ເພິ່ນໄດ້ສ່ຽງໄພຕິດຕາມພຣະອົງໄປສານ ແລະ ໄປບ່ອນທີ່ພຣະອົງຖືກຄຶງ ແລະ ເມື່ອໄດ້ຮັບຂ່າວວ່າພຣະອົງເປັນຄືນມາຈາກຕາຍ ເພິ່ນໄດ້ແລ່ນໄປຫາຂຸມຝັງສົບ ແລ່ນໄວກວ່າອັກຄະສາວົກເປໂຕຜູ້ໃຈຮ້ອນ. {AA 539.2}

// {AA 539.3}

ຄວາມຮັກອັນໝັ້ນແກ່ນ ແລະ ຄວາມສັດທາອັນບໍ່ເຫັນແກ່ຕົວທີ່ສະແດງອອກໃຫ້ເຫັນໃນຊີວິດ ແລະ ໃນລັກສະນະຂອງອັກຄະສາວົກໂຢຮັນ ເປັນບົດຮຽນອັນລໍ້າຄ່າສໍາລັບຄຣິສຕະຈັກ. ລັກສະນະອັນດີງາມຂອງເພິ່ນບໍ່ແມ່ນມີມາແຕ່ເກີດ. ໂດຍທໍາມະຊາດແລ້ວ ເພິ່ນມີຄວາມບົກຜ່ອງ. ເພິ່ນບໍ່ພຽງແຕ່ເປັນຄົນທະນົງຕົວ, ເຊື່ອໝັ້ນຄວາມຄິດຕົນເອງ, ແລະ ມັກໃຫຍ່ໄຝ່ສູງເທົ່ານັ້ນ ແຕ່ຍັງເປັນຄົນໃຈຮ້ອນ ແລະ ມັກຄຽດແຄ້ນ. ພຣະເຢຊູຕັ້ງຊື່ໃຫ້ອັກຄະສາວົກໂຢຮັນກັບອ້າຍຂອງເພິ່ນວ່າ “ລູກຟ້າຮ້ອງ.” ອາລົມຮ້າຍ, ຄວາມແກ້ແຄ້ນ, ການຮ້າຍດ່າ ລວມມີຢູ່ໃນສາວົກຜູ້ທີ່ພຣະອົງຊົງຮັກ. ແຕ່ວ່າພຣະເຢຊູເບິ່ງເຫັນຄວາມກະຕືລືລົ້ນ, ຄວາມຈິງໃຈ, ຄວາມຮັກແພງ ໃນຈິດໃຈຂອງອັກຄະສາວົກໂຢຮັນ. ພຣະເຢຊູໄດ້ຕໍາໜິຕິຕຽນຄວາມເຫັນແກ່ຕົວຂອງເພິ່ນ, ທໍາລາຍຄວາມມັກໃຫຍ່ໄຝ່ສູງຂອງເພິ່ນ, ແລະ ທົດສອບຄວາມເຊື່ອຂອງເພິ່ນດ້ວຍ. ພຣະອົງໄດ້ເປີດເຜີຍສິ່ງທີ່ຈິດໃຈຂອງເພິ່ນຕ້ອງການ ຄືຄວາມບໍຣິສຸດ, ອໍານາດຂອງຄວາມຮັກທີ່ສາມາດເຮັດໃຫ້ປ່ຽນແປງໄດ້. {AA 539.3}

// {AA 540.1}

ຄວາມບົກຜ່ອງທາງລັກສະນະຂອງອັກຄະສາວົກໂຢຮັນໄດ້ປະທຸຂຶ້ນຫຼາຍຄັ້ງ ໃນໄລຍະຕິດຕາມພຣະຄຣິສ. ຄັ້ງໜຶ່ງ ພຣະເຢຊູໄດ້ສົ່ງສາວົກຂອງພຣະອົງໄປຍັງບ້ານຊາວສະມາເຣຍແຫ່ງໜຶ່ງ ເພື່ອຈັດກຽມທຸກສິ່ງໄວ້ສໍາລັບພຣະອົງກັບພວກສາວົກ. ແຕ່ພໍພຣະອົງສະເດັດໃກ້ຮອດບ້ານນັ້ນ ພຣະອົງຢາກກາຍໄປນະຄອນເຢຣູຊາເລັມເລີຍ. ສິ່ງນີ້ເຮັດໃຫ້ຊາວຊະມາເຣຍບໍ່ພໍໃຈ ແລະ ແທນທີ່ຈະເຊື້ອເຊີນໃຫ້ພຣະອົງພັກແຮມ ພວກເຂົາຊໍ້າພັດບໍ່ຕ້ອນຮັບພຣະອົງຊໍ້າ ເຊິ່ງປົກກະຕິແລ້ວພວກເຂົາກໍຕ້ອນຮັບຄົນທໍາມະດາສາມັນທີ່ເດີນທາງຜ່ານບ້ານນັ້ນ. ພຣະເຢຊູບໍ່ເຄີຍບັງຄັບໃຫ້ຜູ້ໃດຕ້ອນຮັບພຣະອົງ ແລະ ຊາວຊາມາເຣຍບ້ານນັ້ນກໍພາດໂອກາດທີ່ຈະໄດ້ຮັບພຣະພອນຈາກພຣະອົງ. {AA 540.1}

// {AA 540.2}

ພວກສາວົກຮູ້ວ່າພຣະເຢຊູມີຄວາມປະສົງຢາກວອຍພອນຊາວຊາມາເຣຍດ້ວຍພຣະພັກຂອງພຣະອົງ ແລະ ຄວາມໃຈດໍາ, ຄວາມເຫິງສາ, ແລະ ການບໍ່ໃຫ້ກຽດຂອງບ້ານນັ້ນຕໍ່ພຣະເຢຊູ ໄດ້ເຮັດໃຫ້ພວກສາວົກຮູ້ສຶກປະຫຼາດ ແລະ ໃຈຮ້າຍ. ອັກຄະສາວົກຢາໂກໂບກັບອັກຄະສາວົກໂຢຮັນສູນແຮງທີ່ສຸດ. ພວກເຂົາເຫັນວ່າ ການກະທໍາຂອງຊາວຊາມາເຣຍຕໍ່ພຣະເຢຊູຜູ້ທີ່ພວກຕົນເຄົາລົບນັບຖືຢ່າງສູງນັ້ນ ເປັນຄວາມຜິດຮ້າຍແຮງ ແລະ ຕ້ອງຖືກລົງໂທດດ່ວນ. ພວກເຂົາເວົ້າຕໍ່ພຣະເຢຊູ ວ່າ: “ພຣະອົງເຈົ້າເອີຍ ພຣະອົງຢາກໃຫ້ພວກຂ້ານ້ອຍສັ່ງໄຟລົງມາຈາກຟ້າສະຫວັນ ເພື່ອເຜົາຜານພວກເຂົາບໍ?” ຄືເອລີຢາໄດ້ສັ່ງໄຟຈາກສະຫວັນລົງມາເຜົາທະຫານຊາມາເຣຍທີ່ຖືກສົ່ງໄປຈັບເພິ່ນ. ພວກເຂົາປະຫຼາດໃຈ ເມື່ອພຣະເຢຊູຮູ້ສຶກເຈັບປວດຍ້ອນຄໍາຖາມນັ້ນ ແລະ ຍິ່ງປະຫຼາດໃຈເມື່ອພຣະອົງຕໍາໜິພວກເຂົາວ່າ: “ພວກເຈົ້າບໍ່ຮູ້ວ່າພວກເຈົ້າມີຈິດໃຈແນວໃດ ດ້ວຍວ່າ, ບຸດມະນຸດໄດ້ມາ ບໍ່ແມ່ນເພື່ອທໍາລາຍຊີວິດມະນຸດ ແຕ່ມາເພື່ອໂພດມະນຸດໃຫ້ພົ້ນ.” ລູກາ 9:54–56. {AA 540.2}

// {AA 541.1}

ການບັງຄັບໃຫ້ຄົນຕ້ອນຮັບບໍ່ແມ່ນເປົ້າໝາຍຂອງພຣະເຢຊູ. ແມ່ນຊາຕານເອງກັບຄົນທີ່ມັນສວຍໃຊ້ ເປັນຜູ້ບັງຄັບໃຈຈິດຂອງຄົນ. ມະນຸດຜູ້ທີ່ຮ່ວມມືກັບເທວະດາຊົ່ວຮ້າຍສວຍໃຊ້ຊອບທໍາເປັນໜາກາກບັງໜ້າ ແລະ ບາງຄັ້ງພະຍາຍາມປ່ຽນຄົນອື່ນໃຫ້ໄປຕາມແນວຄິດສາສະໜາຂອງຕົນ ພວກເຂົາໄດ້ເຮັດໃຫ້ເພື່ອນມະນຸດດ້ວຍກັນໄດ້ຮັບຄວາມທຸກທໍລະມານ. ແຕ່ພຣະເຢຊູສະແດງຄວາມເມດຕາບໍ່ສິ້ນສຸດ ແລະ ເອົາຊະນະຈິດໃຈຂອງມະນຸດດ້ວຍຄວາມຮັກ. ພຣະອົງຈະບໍ່ຍອມໃຫ້ມີຄູ່ແຂ່ງ ຫຼື ການຮັບໃຊ້ທີ່ບໍ່ເຕັມສ່ວນ ແຕ່ພຣະອົງຊົງປາຖະໜາການຮັບໃຊ້ແບບສະໝັກໃຈ ການຍິນດີມອບຈິດໃຈໃຫ້ພຣະອົງດ້ວຍຄວາມຮັກ. {AA 541.1}

// {AA 541.2}

ຄັ້ງຕໍ່ມາແມ່ນເມື່ອແມ່ຂອງອັກຄະສາວົກຢາໂກໂບກັບອັກຄະສາວົກໂຢຮັນໄດ້ຮ້ອງຂໍຕໍ່ພຣະເຢຊູໃຫ້ພວກເຂົາມີຕໍາແໜ່ງສູງສຸດໃນອານາຈັກຂອງພຣະອົງ. ເຖິງວ່າພຣະເຢຊູໄດ້ສອນຊໍ້າແລ້ວຊໍ້າອີກກ່ຽວກັບອານາຈັກຂອງພຣະອົງ ສາວົກໜຸ່ມສອງຄົນນີ້ຍັງຄາດຫວັງວ່າ ພຣະເມຊີອາຈະສັດເດັດມາເປັນກະສັດ ແລະ ເຂົ້າຮັບອໍານາດຕາມຄວາມປາຖະໜາຂອງມະນຸດ. ຜູ້ເປັນແມ່ຢາກໃຫ້ພວກເຂົາມີຕໍາແໜ່ງສູງໃນອານາຈັກຂອງໂລກນີ້ ຈິ່ງຂໍພຣະເຢຊູວ່າ: “ຂໍທ່ານຮັບສັ່ງໃຫ້ລູກຊາຍຂອງຂ້ານ້ອຍສອງຄົນນີ້ ນັ່ງໃນອານາຈັກຂອງທ່ານ ຄືເບື້ອງຂວາຜູ້ໜຶ່ງ ແລະ ເບື້ອງຊ້າຍອີກຜູ້ໜຶ່ງ.” {AA 541.2}

// {AA 542.1}

ພຣະເຢຊູຕອບວ່າ: “ພວກເຈົ້າບໍ່ຮູ້ຈັກໃນສິ່ງທີ່ພວກເຈົ້າກໍາລັງຂໍນັ້ນ ພວກເຈົ້າຈະດື່ມຈາກຈອກແຫ່ງຄວາມທົນທຸກ ທີ່ເຮົາກໍາລັງຈະຕ້ອງດື່ມນັ້ນບໍ?” ອັກຄະສາວົກຢາໂກໂບກັບອັກຄະສາວົກໂຢຮັນຈື່ຖ້ອຍຄໍາເລິກລັບທີ່ພຣະອົງກ່າວກ່ຽວກັບການທົດລອງ ແລະ ຄວາມທຸກທໍໍລະມານຂອງພຣະອົງ ແຕ່ກໍຍັງຕອບວ່າ: “ດື່ມໄດ້.” ພວກເຂົາຄິດວ່າເປັນກຽດສູງສຸດທີ່ຈະສະແດງຄວາມຈົງຮັກພັກດີໂດຍການຮ່ວມແບບຫາບສິ່ງທີ່ພຣະເຢຊູຈະໄດ້ຮັບ. {AA 542.1}

// {AA 542.2}

ພຣະອົງກ່າວແກ່ພວກເຂົາວ່າ: “ພວກເຈົ້າຈະດື່ມຈອກທີ່ພວກເຮົາດື່ມແທ້ຈິງ.” ແຕ່ວ່າພຣະອົງຖືກຄືງເທິງໄມ້ກາງແຂນ ບໍ່ແມ່ນນັ່ງເທິງບັງລັງ ແລະ ມີນັກໂທດສອງຄົນຖືກຄຶງຢູ່ຮ່ວມກັບພຣະອົງ ຢູ່ເບື້ອງຊ້າຍຄົນໜຶ່ງ ແລະ ຢູ່ເບື້ອງຂວາຄົນໜຶ່ງ. ອັກຄະສາວົກຢາໂກໂບກັບອັກຄະສາວົກໂຢຮັນຕ້ອງຮ່ວມແບບຫາບຄວາມທຸກທໍລະມານຂອງພຣະຄຣິສຈິງແທ້ ຄື: ອັກຄະສາວົກຢາໂກໂບຖືກປະຫານດ້ວຍດາບ ແລະ ອັກຄະສາວົກໂຢຮັນໄດ້ກາຍເປັນສາວົກຄົນສຸດທ້າຍທີ່ປະກາດຂ່າວປະເສີດ, ຖືກປ້ອຍດາ, ແລະ ຖືກກົດຂີ່ຂົ່ມເຫັງ. ພຣະເຢຊູໄດ້ກ່າວຕໍ່ວ່າ: “ແຕ່ຜູ້ໃດຈະນັ່ງເບື້ອງຂວາຫຼືເບື້ອງຊ້າຍຂອງເຮົານັ້ນ ບໍ່ແມ່ນໜ້າທີ່ຂອງເຮົາຈະຈັດໃຫ້ ແຕ່ແມ່ນພຣະບິດາຂອງເຮົາຈັດກຽມໄວ້ແລ້ວ ສໍາລັບຜູ້ໃດ ກໍເປັນຂອງຜູ້ນັ້ນ.” ມັດທາຍ 20:21–23. {AA 542.2}

// {AA 542.3}

ພຣະເຢຊູເຂົ້າໃຈຈຸດປະສົງຂອງຄໍາຂໍນັ້ນ ແລະ ໄດ້ຕໍາໜິຄວາມທະນົງຕົວກັບຄວາມມັກໃຫຍ່ໄຝ່ສູງຂອງສາວົກທັງສອງ ດັ່ງນີ້: “ພວກເຈົ້າຕ່າງກໍຮູ້ດີ ຜູ້ປົກຄອງມີອໍານາດເໜືອປະຊາຊົນທີ່ເຂົາປົກຄອງຢູ່ ແລະ ຜູ້ໃຫຍ່ກໍໃຊ້ສິດເດັດຂາດເໜືອພວກເຂົາ. ແຕ່ໃນທ່າມກາງພວກເຈົ້າບໍ່ເປັນດັ່ງນັ້ນ ຖ້າຜູ້ໃດໃນພວກເຈົ້າຢາກເປັນໃຫຍ່ ຜູ້ນັ້ນຕ້ອງເປັນຜູ້ຮັບໃຊ້ຂອງພວກເຈົ້າ ແລະ ຖ້າຜູ້ໃດໃນພວກເຈົ້າຢາກເປັນເອກ ລາວຕ້ອງເປັນຜູ້ຮັບໃຊ້ຂອງພວກເຈົ້າ ເໝືອນຢ່າງບຸດມະນຸດບໍ່ໄດ້ມາໃຫ້ຄົນອື່ນຮັບໃຊ້ຕົນ ແຕ່ມາເພື່ອຮັບໃຊ້ ແລະ ຍອມສະຫຼະຊີວິດຂອງຕົນເປັນຄ່າໄຖ່ຈໍານວນຫຼວງຫຼາຍ.” ມັດທາຍ 20:25–28. {AA 542.3}

// {AA 543.1}

ຢູ່ໃນອານາຈັກຂອງພຣະເຈົ້າ ຊັ້ນຕໍາແໜ່ງບໍ່ໄດ້ຂຶ້ນກັບຄວາມພໍໃຈ ບໍ່ແມ່ນສິ່ງທີ່ສູ້ຊົນເອົາໄດ້ ບໍ່ແມ່ນມອບໃຫ້ຕາມໃຈມັກ ແຕ່ວ່າອີງໃສ່ອຸປະນິໄສ. ມົງກຸດ ແລະ ບັນລັງເປັນລາງວັນຂອງການບັນລຸເງື່ອນໄຂ ຄືການເອົາຊະນະຕົນເອງດ້ວຍພຣະຄຸນຂອງພຣະເຢຊູຄຣິສເຈົ້າ. {AA 543.1}

// {AA 543.2}

ຫຼັງຈາກນັ້ນເປັນເວລາດົນນານ ເມື່ອອັກຄະສາວົກໂຢຮັນໄດ້ຮັບຄວາມທຸກທໍລະມານຂອງພຣະຄຣິສແລ້ວ ພຣະອົງໄດ້ບອກເງື່ອນໄຂຂອງການເຂົ້າໃກ້ອານາຈັກຂອງພຣະອົງ. ພຣະອົງກ່າວວ່າ: “ຜູ້ທີ່ໄຊຊະນະ ເຮົາຈະໃຫ້ຜູ້ນັ້ນນັ່ງກັບເຮົາເທິງບັນລັງຂອງເຮົາ ເໝືອນກັບທີ່ເຮົາມີໄຊຊະນະແລ້ວ ແລະ ໄດ້ນັ່ງກັບພຣະບິດາເຈົ້າຂອງເຮົາເທິງລາຊາບັນລັງຂອງພຣະອົງ.” ພຣະນິມິດ 3:21. ຜູ້ທີ່ຢືນຢູ່ໃກ້ພຣະຄຣິສທີ່ສຸດຈະແມ່ນຜູ້ທີ່ມີຄວາມຮັກອັນເສຍສະຫຼະຢ່າງເລິກເຊິ່ງ ຄືຄວາມຮັກ “ບໍ່ອວດອ້າງ ບໍ່ຈອງຫອງ ... ບໍ່ຄິດເຫັນປະໂຫຍດສ່ວນຕົວແຕ່ຝ່າຍດຽວ ບໍ່ມີໃຈຮ້າຍງ່າຍ ບໍ່ມັກຈົດຈໍາຄວາມຜິດ” (1 ໂກຣິນໂທ 13:4, 5) ຄືຄວາມຮັກທີ່ບັນດານໃຈອັກຄະສາວົກໂຢຮັນ ຄືກັບບັນດານໃຈພຣະຄຣິສ ເພື່ອສະຫຼະທຸກສິ່ງທຸກຢ່າງ ເພື່ອດໍາເນີນຊີວິດ ຮັບໃຊ້ ແລະ ເສຍສະຫະແມ່ນແຕ່ຊີິວິດຂອງຕົນໃຫ້ມະນຸດໄດ້ຮັບຄວາມພົ້ນ. {AA 543.2}

// {AA 543.3}

ອີກຄັ້ງໜຶ່ງແມ່ນຢູ່ລະຫວ່າງການອອກໄປປະກາດຂ່າວປະເສີດຮ່ວມກັບພຣະເຢຊູໃນໄລຍະທໍາອິດ. ອັກຄະສາວົກຢາໂກໂບກັບອັກຄະສາວົກໂຢຮັນເຫັນຊາຍຜູ້ໜຶ່ງ ເຊິ່ງຍັງບໍ່ທັນຖືໄດ້ວ່າເປັນຜູ້ຕິດຕາມຂອງພຣະເຢຊູ. ຊາຍຄົນນັ້ນໄດ້ໄລ່ຜີອອກໃນນາມຂອງພຣະເຢຊູ. ພວກເຂົາຫ້າມຊາຍຄົນນັ້ນບໍ່ໃຫ້ເຮັດ ແລະ ຄິດວ່າຕົນກໍາລັງເຮັດສິ່ງຖືກຕ້ອງ. ແຕ່ເມື່ອເລົ່າສູ່ພຣະເຢຊູຟັງ ພຣະອົງຕອບພວກເຂົາວ່າ: “ຢ່າຫ້າມເຂົາເທາະ ເພາະວ່າບໍ່ມີຜູ້ໃດທີ່ກະທໍາການອັດສະຈັນໃນນາມຂອງເຮົາ ແລະ ພາຍຫຼັງມາຈະກັບມາເວົ້າໝິ່ນປະໝາດເຮົາ.” ມາຣະໂກ 9:39. ທຸກຄົນທີ່ເປັນມິດກັບພຣະເຢຊູບໍ່ຄວນຖືກປະຕິເສດ. ສາວົກທັງສອງທ່ານບໍ່ຄວນເປັນຄົນຄັບແຄບ ແຕ່ຕ້ອງມີຄວາມເຫັນອົງເຫັນໃຈອັນກວ້າງຂວາງດັ່ງພຣະເຢຊູ. ອັກຄະສາວົກຢາໂກໂບກັບອັກຄະສາວົກໂຢຮັນຄິດວ່າການຫ້າມຊາຍຄົນນັ້ນເປັນການຖວາຍກຽດແກ່ພຣະເຈົ້າ ແຕ່ພວກເພິ່ນໄດ້ເຫັນວ່າຕົນເອງເປັນມີຄວາມເຫິງສາ ຈິ່ງຍອມຮັບຜິດ ແລະ ຮັບເອົາຄໍາຕໍາໜິຂຕິຊົມຂອງພຣະເຢຊູ. {AA 543.3}

// {AA 544.1}

ບົດຮຽນທີ່ພຣະເຢຊູຊົງສິດສອນ ຄືຄວາມອ່ອນນ້ອມ ຄວາມຖ່ອມຕົນ ແລະ ຄວາມຮັກ ອັນຈໍາເປັນຕໍ່ການເຕີບໃຫຍ່ໃນພຣະຄຸນ ແລະ ຈໍາເປັນຕໍ່ຄວາມພ້ອມສໍາລັບການຮັບໃຊ້ວຽກງານຂອງພຣະອົງ ໄດ້ກາຍເປັນບົດຮຽນອັນປະເສີດລໍ້າຄ່າສໍາລັບອັກຄະສາວົກໂຢຮັນ. ເພິ່ນເຫັນຄຸນຄ່າບົດຮຽນທຸກຢ່າງ ແລະ ພະຍາຍາມດໍາເນີນຊີວິດໃຫ້ສອດຄ່ອງກັບບົດຮຽນເຫຼົ່ານັ້ນສະເໝີ. ເພິ່ນໄດ້ເຫັນຄວາມສະຫງ່າລາສີຂອງພຣະຄຣິສ ບໍ່ແມ່ນສະຫງ່າລາສີຂອງການໂອ້ອວດ ແລະ ອໍານາດຝ່າຍໂລກທີ່ຕົນຖືກສອນໃຫ້ຄາດຫວັງ ແຕ່ແມ່ນ “ສະຫງ່າລາສີທີ່ພຣະອົງໄດ້ຮັບ ໃນຖານະເປັນພຣະບຸດອົງດຽວຂອງພຣະບິດາເຈົ້າ.” ໂຢຮັນ 1:14. {AA 544.1}

// {AA 544.2}

ຄວາມຮັກອັນເລິກເຊິ່ງ ແລະ ຫຼວງຫຼາຍຂອງອັກຄະສາວົກໂຢຮັນບໍ່ແມ່ນສາເຫດເຮັດໃຫ້ພຣະຄຣິສຮັກເພິ່ນ ແຕ່ແມ່ນຍ້ອນຜົນຂອງຄວາມຮັກນັ້ນ. ອັກຄະສາວົກໂຢຮັນຢາກເປັນເໝືອນພຣະເຢຊູ ແລະ ພາຍໃຕ້ລິດອໍານາດຄວາມຮັກຂອງພຣະຄຣິສ ເພິ່ນໄດ້ກາຍເປັນຄົນນອບນ້ອມ ແລະ ຕໍ່າຕ້ອຍຄືພຣະຄຣິສ. ຄວາມເຫັນແກ່ຕົວໄດ້ຖືກເຊື່ອງບັງໄວ້ໃນພຣະຄຣິສ. ແຕກຕ່າງຈາກສາວົກຄົນອື່ນ ອັກຄະສາວົກໂຢຮັນໄດ້ຍອມຢູ່ໃຕ້ອໍານາດຂອງຊີວິດອັນອັດສະຈັນນັ້ນ. ເພິ່ນໄດ້ກ່າວວ່າ: “ເມື່ອຊີວິດນັ້ນໄດ້ມາປະກົດ ພວກເຮົາກໍໄດ້ເຫັນ.” “ພວກເຮົາທຸກຄົນໄດ້ຮັບຄວາມຄົບບໍລິບູນຈາກພຣະອົງ ເປັນພຣະຄຸນຊ້ອນພຣະຄຸນ.” 1 ໂຢຮັນ 1:2; ໂຢຮັນ 1:16. ເພິ່ນຮູ້ຈັກພຣະຄຣິສຜ່ານການທົດສອບ. ບົດຮຽນຂອງພຣະອົງໄດ້ຖືກຈາລຶກໄວ້ໃນຈິດວິນຍານຂອງເພິ່ນ. ເມື່ອເປັນພະຍານກ່ຽວກັບພຣະຄຸນຂອງພຣະຄຣິສ ພາສາອັນທໍາມະດາຂອງເພິ່ນກໍກາຍເປັນສໍານວນອັນເຕັມໄປດ້ວຍຄວາມຮັກ ເຊິ່ງແຊກຊຶມຢູ່ໃນຊີວິດທຸກດ້ານຂອງເພິ່ນ. {AA 544.2}

// {AA 545.1}

ຄວາມຮັກອັນເລິກເຊິ່ງຕໍ່ພຣະຄຣິສໄດ້ເຮັດໃຫ້ອັກຄະສາວົກໂຢຮັນຢາກຢູ່ຂ້າງພຣະອົງຕະຫຼອດເວລາ. ພຣະເຢຊູຮັກສາວົກທັງໝົດສິບສອງຄົນ ແຕ່ວ່າອັກຄະສາວົກໂຢຮັນເປັນຜູ້ທີ່ຕອບຮັບຄວາມຮັກຂອງພຣະອົງຫຼາຍທີ່ສຸດ. ເພິ່ນໜຸ່ມກວ່າສາວົກຄົນອື່ນໆ ແລະ ເປີດໃຈໃຫ້ພຣະເຢຊູ ໂດຍໄວ້ວາງໃຈຄືເດັກນ້ອຍ. ດັ່ງນັ້ນ ເພິ່ນຈິ່ງມີຈິດໃຈຄ້າຍຄືພຣະຄຣິສຫຼາຍກວ່າໝູ່ ແລະ ພຣະອົງໄດ້ສອນບົດຮຽນຝ່າຍພຣະວິນຍານອັນເລິກເຊິ່ງທີ່ສຸດຜ່ານສາວົກຄົນນີ້. {AA 545.1}

// {AA 545.2}

ພຣະເຢຊູຊົງຮັກຜູ້ທີ່ເປັນຕົວແທນຂອງພຣະບິດາ ແລະ ອັກຄະສາວົກໂຢຮັນສາມາດກ່າວກ່ຽວກັບຄວາມຮັກຂອງພຣະບິດາໄດ້ບໍ່ຄືສາວົກຄົນອື່ນ. ເພິ່ນໄດ້ສະແດງໃຫ້ຄົນອື່ນເຫັນວ່າ ສິ່ງທີ່ເພິ່ນຮູ້ສຶກຢູ່ພາຍໃນ ແລະ ສະແດງອອກ ສະທ້ອນລັກສະນະຂອງພຣະເຈົ້າ. ຄວາມສະຫງ່າລາສີຂອງພຣະເຈົ້າໄດ້ປະກົດຢູ່ເທິງໜ້າຂອງເພິ່ນ. ສະເໜ່ຂອງຄວາມບໍຣິສຸດທີ່ເຮັດໃຫ້ເພິ່ນປ່ຽນແປງ ໄດ້ສ່ອງອອກມາຈາກໜ້າຂອງເພິ່ນເໝືອນດັ່ງພຣະຄຣິສ. ເພິ່ນໄດ້ເບິ່ງພຣະຄຣິສດ້ວຍຄວາມຮັກ ຄວາມຖະນຸຖະໜອມ ຈົນຢາກເປັນເໝືອນ ແລະ ຢາກຢູ່ໃກ້ພຣະອົງ ແລະ ໄດ້ສະທ້ອນໃຫ້ເຫັນລັກສະນະຂອງພຣະອົງ. {AA 545.2}

// {AA 545.3}

ເພິ່ນໄດ້ກ່າວວ່າ: “ເບິ່ງແມ່! ພຣະບິດາເຈົ້າຊົງໂຜດປະທານຄວາມຮັກແກ່ເຮົາທັງຫຼາຍ ເປັນຢ່າງໃດທີ່ພຣະເຈົ້າຊົງເອີ້ນພວກເຮົາວ່າ ບຸດຂອງພຣະອົງ ... ບັດນີ້ເຮົາທັງຫຼາຍເປັນບຸດຂອງພຣະເຈົ້າແລ້ວ ແລະ ຍັງບໍ່ໄດ້ຊົງສໍາແດງໃຫ້ຮູ້ຄັກວ່າຕໍ່ໄປພວກເຮົາຈະເປັນຢ່າງໃດ ແຕ່ພວກເຮົາຮູ້ວ່າ ເມື່ອພຣະອົງສະເດັດມາປະກົດນັ້ນ ເຮົາທັງຫຼາຍຈະເປັນເໝືອນພຣະອົງ ເພາະວ່າພວກເຮົາຈະເຫັນພຣະອົງຢ່າງທີ່ພຣະອົງຊົງເປັນຢູ່ນັ້ນ.” 1 ໂຢຮັນ 3:1, 2. {AA 545.3}
