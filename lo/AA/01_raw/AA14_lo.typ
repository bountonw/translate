= 14

== ຜູ້ສະແຫວງຫາຄວາມຈິງ

==== ອີງຕາມ ກິດຈະການ 9:32–11:18.

// {AA 131.1}

ໃນພາລະກິດຮັບໃຊ້ ອັກຄະສາວົກເປໂຕໄດ້ເດີນທາງໄປຢ້ຽມຢາມຜູ້ເຊື່ອໃນເມືອງລິດດາ. ເພິ່ນໄດ້ປົວ ຄົນເປ້ຍທີ່ນອນຢູ່ຕຽງໄດ້ແປດປີແລ້ວ ຊື່ໄອເນ ໃຫ້ຫາຍດີ. ໂປໂຕກ່າວວ່າ: “ໄອເນເອີຍ ພຣະເຢຊູຄຣິສເຈົ້າໄດ້ຊົງເຮັດໃຫ້ເຈົ້າຫາຍດີແລ້ວ ຈົ່ງລຸກຂຶ້ນ ແລະ ມ້ຽນບ່ອນຂອງເຈົ້າສາ.” “ໃນທັນໃດນັ້ນ ໄອເນກໍລຸກຂຶ້ນຢືນ. ເມື່ອປະຊາຊົນທັງໝົດທີ່ຢູ່ໃນເມືອງລິດດາ ແລະ ຊາໂຣນໄດ້ເຫັນດັ່ງນັ້ນ ພວກເຂົາຈຶ່ງກັບໃຈມາຫາອົງພຣະຜູ້ເປັນເຈົ້າ.” <ກິດຈະການ 9:34–35> {AA 131.1}

// {AA 131.2}

ຢູ່ໃກ້ເມືອງລິດດາຍັງມີເມືອງໜຶ່ງຊື່ ເມືອງຢົບປາ. ມີຍິງຄົນໜຶ່ງຊື່ໂດຣະກາອາໄສຢູ່ໃນເມືອງນີ້. ນາງເຮັດແຕ່ຄຸນງາມຄວາມດີ ແລະ ເປັນທີ່ຮັກແພງຂອງຄົນທີ່ຮູ້ຈັກນາງ. ນາງສົມເປັນສາວົກຂອງພຣະເຢຊູ. ນາງຮູ້ວ່າຜູ້ໃດຕ້ອງການເຄື່ອງນຸ່ງຫົ່ມ ຜູ້ໃດຂາດເຂີນ ແລະ ໄດ້ຊ່ວຍເຫຼືອຄົນທຸກຍາກລໍາບາກຢ່າງເຕັມໃຈ. ນາງເປັນຄົນເຮັດຫຼາຍກວ່າເວົ້າ. {AA 131.2}

// {AA 131.3}

“ໃນເວລານັ້ນ ນາງໄດ້ລົ້ມປ່ວຍ ແລະ ຕາຍໄປ.” <ກິດຈະການ 9:37> ສະມາຊິກຄຣິສຕະຈັກຖືວ່າການເສຍຊີວິດຂອງນາງໂດຣະກາເປັນການສູນເສຍທີ່ໃຫຍ່ຫຼວງ. ພໍໄດ້ຍິນວ່າເປໂຕຢູ່ເມືອງລິດດາ ພວກເຂົາຈຶ່ງໃຊ້ຄົນໄປເຊີນໃຫ້ເພິ່ນຟ້າວມາ “ຢ່າໄດ້ຊັກຊ້າ. ດັ່ງນັ້ນ ເປໂຕຈຶ່ງລຸກຂຶ້ນໄປກັບພວກເຂົາ. ເມື່ອມາເຖິງແລ້ວ ພວກເຂົາກໍນໍາເພິ່ນຂຶ້ນໄປຫ້ອງຊັ້ນເທິງ ເຊິ່ງມີແມ່ໝ້າຍທັງໝົດໄດ້ມາອ້ອມເພິ່ນໄວ້ ທັງຮ້ອງໄຫ້ ແລະ ຊີ້ໃຫ້ເຫັນເສື້ອຜ້າ ແລະ ເສື້ອຊັ້ນນອກຕ່າງໆທີ່ໂດຣະກາເປັນຜູ້ເຮັດ ເມື່ອນາງຍັງມີຊີວິດຢູ່ກັບພວກຕົນ.” ເມື່ອທຽບກັບຄຸນງາມຄວາມດີຂອງໂດຣະກາແລ້ວ ບໍ່ແປກໃຈທີ່ພວກເຂົາຮ້ອງໄຫ້ ນໍ້າຕາໄຫຼໃສ່ຮ່າງຂອງນາງ. {AA 131.3}

// {AA 132.1}

ເປໂຕຮູ້ສຶກສົງສານຂຶ້ນມາເມື່ອເຫັນຄວາມໂສກເສົ້າຂອງສະມາຊິກຄຣິສຕະຈັກ. ຈາກນັ້ນ ເພິ່ນກໍສັ່ງໃຫ້ພວກຜູ້ຍິງທີ່ກໍາລັງຮ້ອງໄຫ້ຢູ່ນັ້ນອອກໄປກ່ອນ. ເປໂຕຈຶ່ງຄູ້ເຂົ່າລົງ ແລະ ອະທິຖານວິງວອນຢ່າງຈິງຈັງ ເພື່ອໃຫ້ພຣະເຈົ້າໂຜດໃຫ້ໂດຣະກາເປັນຄືນມາຈາກຕາຍ ແລະ ມີສຸຂະພາບດີຄືເກົ່າ. ເພິ່ນປິ່ນໜ້າໄປຫາສົບ ແລະ ກ່າວວ່າ: “‘ຕາບີທາ ຈົ່ງລຸກຂຶ້ນ.’ ນາງກໍມືນຕາ ແລະ ເມື່ອເຫັນເປໂຕ ນາງຈຶ່ງລຸກຂຶ້ນນັ່ງ.” ໂດຣະກາໄດ້ຮັບໃຊ້ຄຣິສຕະຈັກຢ່າງຫຼວງຫຼາຍ. ພຣະເຈົ້າຊົງເຫັນວ່າສົມຄວນໃຫ້ນາງເປັນຄືນມາຈາກຕາຍ ເພື່ອທັກສະ ແລະ ເຫື່ອແຮງຂອງນາງຍັງຈະເປັນປະໂຫຍດໃຫ້ຄົນອື່ນຕໍ່ໄປ ແລະ ເພື່ອການສໍາແດງຣິດອໍານາດຂອງພຣະອົງຄັ້ງນີ້ຈະເຮັດໃຫ້ຄຣິສຕະຈັກມີກໍາລັງເຂັ້ມແຂງອີກດ້ວຍ. {AA 132.1}

// {AA 132.2}

ເວລາທີ່ພຣະເຈົ້າຊົງເອີ້ນເປໂຕໃຫ້ໄປເມືອງກາຍຊາເຣຍເພື່ອນໍາຂ່າວປະເສີດໄປຍັງໂກເນລີໂອນັ້ນ ກໍເປັນຊ່ວງເວລາທີ່ເປໂຕຍັງພັກຢູ່ໃນເມືອງຢົບປານັ້ນເອງ {AA 132.2}

// {AA 132.3}

ໂກເນລີໂອເປັນທະຫານນາຍຮ້ອຍຂອງກອງທັບໂຣມັນ. ລາວເປັນຄົນຮັ່ງມີ, ເປັນຊົນຊັ້ນສູງໂດຍກຳເນີດ, ແລະ ເພາະຕຳແໜ່ງສູງຂອງລາວຈຶ່ງເປັນທີ່ນັບໜ້າຖືຕາຂອງສັງຄົມ. ໂກເນລີໂອ ເກີດໃນຄອບຄົວຄົນຕ່າງຊາດທີ່ບໍ່ຮູ້ຈັກພຣະເຈົ້າ ແລະ ໄດ້ສຶກສາຮ່່ຳຮຽນຕາມຫຼັກສູດຂອງຊາວໂລກ ແຕ່ດ້ວຍການສະມາຄົມກັບຊາວຢິວລາວຈຶ່ງມາຮຽນຮູ້ເລື່ອງຂອງພຣະເຈົ້າ ຈົນລາວນະມັດສະການພຣະອົງຢ່າງຈິງໃຈ. ຄວາມເຊື່ອຂອງລາວສະແດງອອກໃນການຊ່ວຍເຫຼືອຄໍ້າຊູຄົນທຸກຄົນຍາກ. ຄຸນງາມຄວາມດີຂອງໂກເນລີໂອເປັນທີ່ຮູ້ຈັກຢ່າງກວ້າງຂວາງ ແລະ ຊີວິດອັນຊອບທໍາຂອງລາວມີຊື່ຊຽງທັງໃນແວດວົງຄົນຢິວ ແລະ ຄົນຕ່າງຊາດ. ອິດທິພົນຂອງລາວໄດ້ກາຍເປັນພອນອັນດີແກ່ທຸກຄົນທີ່ສຳຜັດຊີວິດຂອງລາວ. ພຣະຄໍາພີໄດ້ບັນທຶກໄວ້ວ່າ: “ໂກເນລີໂອເປັນຜູ້ຖືສາສະໜາຢ່າງຖືກຕ້ອງ ແລະ ທຸກຄົນໃນຄອບຄົວຂອງເພິ່ນຕ່າງກໍຢໍາເກງພຣະເຈົ້າ ເພິ່ນເຄີຍໃຫ້ທານຢ່າງຫຼວງຫຼາຍ ເພື່ອຊ່ວຍເຫຼືອຜູ້ທີ່ຍາກຈົນ ແລະ ພາວັນນາອະທິຖານຫາພຣະເຈົ້າຢ່າງສະໝ່່ຳສະໝີບໍ່ໄດ້ຂາດ.” <ກິດຈະການ 10: 2>{AA 132.3}

// {AA 133.1}

ໂກເນລີໂອເຊື່ອພຣະເຈົ້າວ່າເປັນຜູ້ສ້າງຟ້າສະຫວັນ ແລະ ແຜ່ນດິນໂລກ. ລາວຢໍາເກງພຣະເຈົ້າ ແລະ ກົ້ມກາບຕໍ່ສິດທິອຳນາດຂອງພຣະອົງ. ລາວສະແຫງຫາການຊົງນຳຂອງພຣະເຈົ້າໃນທຸກເລື່ອງຂອງຊີວິດ. ລາວຊື່ສັດຕໍ່ພຣະເຈົ້າທັງໃນເຮືອນໃນຊານ ແລະ ໃນໜ້າທີ່ວຽກງານ. ລາວໄດ້ນະມັດສະການພຣະເຈົ້າເປັນປະຈຳໃນຄອບຄົວຂອງຕົນເອງ ເພາະວ່າໂກເນລີໂອຈະບໍ່ເຮັດສິ່ງໃດໂດຍບໍ່ໄດ້ຮັບການຊົງນໍາຈາກພຣະເຈົ້າ ບໍ່ວ່າຈະເປັນແຜນການຫຼືວ່າໜ້າທີ່ວຽກງານກໍຕາມ. {AA 133.1}

// {AA 133.2}

ເຖິງວ່າໂກເນລີໂອເຊື່ອຄໍາພະຍາກອນ ແລະ ລໍຄອຍການສະເດັດມາຂອງພຣະເມຊີອາກໍຕາມ ແຕ່ເພິ່ນກໍຍັງບໍ່ໄດ້ຍິນຂ່າວປະເສີດເລື່ອງການສິ້ນພຣະຊົນຂອງພຣະເຢຊູ. ເພິ່ນບໍ່ແມ່ນຄົນຢິວ ແລະ ພວກທໍາມະຈານຄົງຈະດູຖູກວ່າມີມົນທິນເພາະເປັນຄົນນອກສາສະໜາ. ແຕ່ພຣະເຈົ້າຜູ້ຊົງກ່າວວ່າ ຮູ້ຈັກອາບຣາຮາມ ກໍຮູ້ຈັກໂກເນລີໂອເຊັ່ນກັນ ແລະ ສົ່ງຂ່າວຈາກສະຫວັນມາຫາລາວໂດຍກົງ. {AA 133.2}

// {AA 133.3}

ທູດສະຫວັນຕົນໜຶ່ງໄດ້ປາກົດຕໍ່ໂກເນລີໂອ ໃນຂະນະທີ່ເພິ່ນກໍາລັງອະທິຖານຢູ່. ເມື່ອນາຍຮ້ອຍຄົນນີ້ໄດ້ຍິນສຽງຂອງທູດສະຫວັນເອີ້ນຊື່ຂອງຕົນ ເພິ່ນກໍຕົກໃຈຢ້ານ ແຕ່ຮູ້ວ່າແມ່ນສຽງທູດສະຫວັນຂອງພຣະເຈົ້າແທ້ ຈຶ່ງຕອບວ່າ: “ແມ່ນຫຍັງນໍ ພຣະອົງເຈົ້າເອີຍ?” ທູດສະຫວັນຕົນນັ້ນຕອບວ່າ: “ພຣະເຈົ້າພໍໃຈນໍາຄໍາພາວັນນາອະທິຖານ ແລະ ການໃຫ້ທານຂອງເຈົ້າ ທີ່ໄດ້ຂຶ້ນໄປເຖິງພຣະອົງ ຈຶ່ງເປັນເຫດໃຫ້ພຣະອົງລະນຶກເຖິງເຈົ້າ. ບັດນີ້ ຈົ່ງໃຊ້ບາງຄົນໄປຍັງເມືອງຢົບປາ ເພື່ອເອີ້ນເອົາຊາຍຜູ້ໜຶ່ງຊື່ວ່າ ຊີໂມນ ຜູ້ມີຊື່ໜຶ່ງອີກວ່າ ເປໂຕ. ລາວເປັນແຂກອາໄສຢູ່ນໍາຊ່າງຟອກໜັງຄົນໜຶ່ງຊື່ວ່າ ຊີໂມນ ຜູ້ທີ່ມີເຮືອນຢູ່ແຄມທະເລ.” {AA 133.3} <ກິດຈະການ 10:4–6>

// {AA 133.4}

ການບອກທິດທາງຢ່າງຈະແຈ້ງ ທັງລາຍລະອຽດອາຊີບຂອງຊາຍທີ່ເປໂຕພັກຢູ່ນໍາ ສະແດງໃຫ້ເຫັນວ່າ ພຣະເຈົ້າຮູ້ຈັກຄວາມເປັນມາ ແລະ ຊີວິດຂອງມະນຸດຢູ່ທຸກບ່ອນທຸກທີ່. ພຣະເຈົ້າຊົງຮູ້ຊີວິດ ແລະ ວຽກງານຂອງທັງຄົນຕໍ່າຕ້ອຍ ແລະ ກະສັດຜູ້ນັ່ງຢູ່ບັນລັງ. {AA 133.4}

// {AA 134.1}

ທູດສະຫວັນໄດ້ບອກໂກເນລີໂອວ່າ: “ຈົ່ງໃຊ້ບາງຄົນໄປຍັງເມືອງຢົບປາ ເພື່ອເອີ້ນເອົາຊາຍຜູ້ໜຶ່ງຊື່ວ່າ ຊີໂມນ.” <ກິດຈະການ 10:5> ສະແດງໃຫ້ເຫັນວ່າພຣະເຈົ້າໃຫ້ຄວາມສຳຄັນແກ່ພາລະກິດການປະກາດຂ່າວປະເສີດ ແລະ ຄຣິສຕະຈັກຂອງພຣະອົງ. ທູດສະຫວັນບໍ່ໄດ້ຮັບມອບໝາຍໃຫ້ບອກໂກເນລີໂອກ່ຽວກັບເລື່ອງໄມ້ກາງແຂນເອງ. ແຕ່ຜູ້ປະກາດເລື່ອງການສິ້ນພຣະຊົນ ແລະ ການເປັນຄືນມາຈາກຕາຍຂອງພຣະເຢຊູໃຫ້ແກ່ນາຍຮ້ອຍຜູ້ນີ້ຕ້ອງແມ່ນມະນຸດດ້ວຍກັນ ຜູ້ຮັບຮູ້ເຖິງຄວາມອ່ອນແອ ແລະ ພົບການທົດລອງເໝືອນຄົນອື່ນໆ. {AA 134.1}

// {AA 134.2}

ພຣະເຈົ້າບໍ່ໄດ້ເລືອກເອົາທູດສະຫວັນຜູ້ບໍ່ເຄີຍເຮັດຜິດເຮັດບາບເປັນຕົວແທນຂອງພຣະອົງໃນໂລກນີ້ ແຕ່ຊົງເລືອກໃຫ້ມະນຸດປະກາດເລື່ອງຄວາມພົ້ນແກ່ມະນຸດດ້ວຍກັນເພາະມີຄວາມອ່ອນໄຫວ ແລະ ປະສົບບັນຫາຄ້າຍຄຶງກັນ. ພຣະຄຣິສຊົງບັງເກີດເປັນມະນຸດເພື່ອຊ່ວຍເຫຼືອມະນຸດ. ໂລກຕ້ອງການພຣະຜູ້ຊ່ວຍທີ່ເປັນທັງພຣະເຈົ້າ ແລະ ມະນຸດ ເພື່ອນໍາຄວາມພົ້ນມາສູ່ມະນຸດ. ແລະ ມະນຸດເຮົາ ບໍ່ວ່າຊາຍຫຼືຍິງ ໄດ້ຮັບມອບໝາຍໃຫ້ປະກາດ “ຄວາມບໍລິບູນອັນຫາທີ່ປຽບບໍ່ໄດ້ຂອງພຣະຄຣິສ.” (ເອເຟໂຊ 3:8.) {AA 134.2}

// {AA 134.3}

ພຣະເຈົ້າຊົງພາຜູ້ສະແຫວງຫາຄວາມຈິງໄປຫາຜູ້ທີ່ໄດ້ຮູ້ຄວາມຈິງແລ້ວ. ນີ້ເປັນໄປຕາມແຜນການອັນປະກອບດ້ວຍພຣະປັນຍາຂອງພຣະອົງ. ພຣະເຈົ້າຊົງປາຖະໜາໃຫ້ຜູ້ທີ່ໄດ້ຮັບແສງສະຫວ່າງແລ້ວສ່ອງແສງສະຫວ່າງນັ້ນໃຫ້ແກ່ຜູ້ທີ່ຍັງຢູ່ໃນຄວາມມືດ. ເມື່ອຮັບເອົາກໍາລັງ ແລະ ສະຕິປັນຍາຈາກພຣະເຈົ້າແລ້ວ ມະນຸດເຮົາຈຶ່ງກາຍເປັນສື່ນຳພາໃຫ້ຂ່າວປະເສີດສະແດງຣິດອໍານາດໃນການປ່ຽນແປງຄວາມຄິດ ແລະ ຈິດໃຈຂອງມະນຸດດ້ວຍກັນ. {AA 134.3}

// {AA 134.4}

ໂກເນລີໂອປະຕິບັດຕາມນິມິດນັ້ນຢ່າງຍິນດີ. ເມື່ອທູດສະຫວັນຕົນນັ້ນຈາກໄປແລ້ວ ໂກເນລີໂອ “ໄດ້ເອີ້ນຄົນຮັບໃຊ້ປະຈໍາເຮືອນຂອງຕົນສອງຄົນເຂົ້າມາ ພ້ອມກັບທະຫານຄົນໜຶ່ງທີ່ຖືສາສະໜາຢ່າງເຄັ່ງຄັດ ແລະ ເປັນຄົນໜຶ່ງໃນພວກທະຫານທີ່ຄອຍຮັບໃຊ້ຕົນ. ເມື່ອໄດ້ເລົ່າເຫດການທີ່ເກີດຂຶ້ນທັງໝົດສູ່ພວກເຂົາຟັງແລ້ວ ເພິ່ນກໍໃຊ້ພວກເຂົາໄປຍັງເມືອງຢົບປາ.” <ກິດຈະການ 10:7–8>{AA 134.4}

// {AA 135.1}

ຫຼັງຈາກປາກົດແກ່ໂກເນລີໂອໃນນິມິດແລ້ວ ທູດສະຫວັນຕົນນັ້ນໄດ້ໄປຫາເປໂຕຢູເມືອງຢົບປາ. ໃນຂະນະນັ້ນ ເປໂຕກໍາລັງອະທິຖານຢູ່ເທິງຫຼັງຄາຂອງເຮືອນທີ່ເພິ່ນພັກຢູ່#footnote(ຮູບຊົງເຮືອນໃນເຂດນັ້ນແມ່ນມີຫຼັງຄາເປີດ. ຄົນມັກຂຶ້ນໄປເພື່ອພັກຜ່ອນຢ່ອນໃຈ.) ແລະ “ຮູ້ສຶກຫິວ ແລະ ຢາກກິນເຂົົ້າ. ໃນຂະນະທີ່ພວກເຂົາກຽມອາຫານຢູ່ນັ້ນ ເພິ່ນກໍໄດ້ເຫັນນິມິດ.” <ກິດຈະການ 10:10>ເປໂຕບໍ່ໄດ້ຫິວອາຫານກາຍເທົ່ານັ້ນ. ແຕ່ໃນຂະນະທີ່ຢູ່ເທິງຫຼັງຄາແນມເບິ່ງເມືອງຢົບປາ ແລະ ເມືອງໃກ້ຄ້ຽງ ເປໂຕປາຖາໜາໃຫ້ຄົນຊາດດຽວກັນໄດ້ຮັບຄວາມພົ້ນ. ເພິ່ນຢາກບອກພວກເຂົາກ່ຽວກັບຄໍາພະຍາກອນໃນພຣະຄໍາພີທີ່ກ່າວເຖິງຄວາມທຸກທໍລະມານ ແລະ ການສິ້ນພຣະຊົນຂອງພຣະຄຣິສ. {AA 135.1}

// {AA 135.2}

ໃນນິມິດນັ້ນ ເປໂຕ “ເຫັນທ້ອງຟ້າໄຂອອກ ແລະ ມີສິ່ງໜຶ່ງກໍາລັງລົງມາ ເບິ່ງຄືກັບຜ້າຜືນໃຫຍ່ ມີເຊືອກຜູກທັງສີ່ແຈ ຖືກຢ່ອນລົງມາເທິງໜ້າດິນ. ໃນຜ້າຜືນນັ້ນມີສັດທຸກຊະນິດ ຄືສັດສີ່ຕີນ ສັດເລືອຄານ ແລະ ນົກທັງຫຼາຍ. ແລ້ວກໍມີສຽງໜຶ່ງກ່າວແກ່ເພິ່ນວ່າ, ‘ເປໂຕເອີຍ ຈົ່ງລຸກຂຶ້ນ ແລ້ວຂ້າກິນສາ.’ ແຕ່ເປໂຕຕອບວ່າ, ‘ພຣະອົງເຈົ້າເອີຍ ເປັນໄປບໍ່ໄດ້ເດັດຂາດ ເພາະຕາມທໍານຽມແລ້ວ ຂ້ານ້ອຍບໍ່ເຄີຍກິນສິ່ງໃດທີ່ບໍ່ໄດ້ຖືກຊໍາລະລ້າງໃຫ້ສະອາດ ແລະ ສິ່ງທີ່ເປັນມົນທິນ.’ ສຽງນັ້ນກ່າວແກ່ເພິ່ນເປັນຄັ້ງທີສອງອີກວ່າ, ‘ສິ່ງທີ່ພຣະເຈົ້າປະກາດວ່າ ຖືກຊໍາລະແລ້ວ ຢ່າຖືວ່າເປັນສິ່ງຕ້ອງຫ້າມເລີຍ.’ ເຫດການເຊັ່ນນີ້ໄດ້ເກີດຂຶ້ນເຖິງສາມເທື່ອ ແລ້ວສິ່ງນັ້ນກໍຖືກຮັບຂຶ້ນໄປໃນທ້ອງຟ້າຄືນທັນທີ.” <ກິດຈະການ 10:11–16>{AA 135.2}

// {AA 135.3}

ນິມິດນີ້ເປັນທັງຄໍາຕິຕຽນ ແລະ ບົດຮຽນແກ່ເປໂຕທັງໄດ້ເປີດເຜີຍໃຫ້ຮູ້ພຣະປະສົງຂອງພຣະເຈົ້າ ຄືຄົນຕ່າງຊາດສາມາດເຂົ້າເຖິງພຣະພອນຝ່າຍຄວາມພົ້ນດ້ວຍການສິ້ນພຣະຊົນຂອງພຣະຄຣິສເໝືອນກັບຄົນຢິວ. ໃນຂະນະນັ້ນຍັງບໍ່ທັນມີສາວົກຄົນໃດປະກາດຂ່າວປະເສີດແກ່ຄົນຕ່າງຊາດເລີຍ. ໃນຈິດໃຈຂອງພວກເຂົາຍັງມີກໍາແພງຂວາງກັ້ນລະຫວ່າງຄົນຢິວກັບຄົນຕ່າງຊາດ ເຊິ່ງທີ່ຈິງແລ້ວກໍາແພງນັ້ນໄດ້ຖືກທໍາລາຍໂດຍການສິ້ນພຣະຊົນຂອງພຣະຄຣິສແລ້ວ. ຍ້ອນແນວນັ້ນ ພວກເຂົາຈຶ່ງປະກາດໃຫ້ແຕ່ຄົນຢິວ ເພາະຖືວ່າຄົນຕ່າງຊາດບໍ່ມີສ່ວນໃນຂ່າວປະເສີດ. ບັດນີ້ ພຣະເຈົ້າໄດ້ສອນເປໂຕໃຫ້ຮູ້ແຜນການຂອງພຣະອົງ ຄືໃຫ້ປະກາດຂ່າວປະເສີດທົ່ວໂລກ. {AA 135.3}

// {AA 136.1}

ຄົນຕ່າງຊາດຫຼາຍຄົນສົນໃຈໃນຄໍາເທດສະໜາຂອງເປໂຕກັບສາວົກຄົນອື່ນໆ ແລະ ຊາວຢິວປາກພາສາກຣີກຫຼາຍຄົນໄດ້ຮັບເຊື່ອໃນພຣະຄຣິສ ແຕ່ເລື່ອງຂອງໂກເນລີໂອເປັນກໍລະນີສຳຄັນຄັ້ງທຳອິດທີ່ຄົນຕ່າງຊາດໄດ້ຮັບເຊື່ອ. {AA 136.1}
ເຖິງເວລາແລ້ວທີ່ຄຣິສຕະຈັກຈະຕ້ອງເລີ່ມພາລະກິດໃໝ່. ຜູ້ຮັບເຊື່ອຊາວຢິວທີ່ເຄີຍປິດກັ້ນຄົນຕ່າງຊາດບໍ່ໃຫ້ເຂົ້າມາຈະຕ້ອງເປີດປະຕູຕ້ອນຮັບ ແລະ ຕ້ອງຖືວ່າ ຄົນຕ່າງຊາດທີ່ຮັບເຊື່ອນັ້ນເທົ່າທຽມກັບຄົນຢິວ ໂດຍບໍ່ຈໍາເປັນຕ້ອງເຮັດພິທີຕັດ. {AA136.2}

// {AA 136.3}

ພຣະເຈົ້າຊົງຊ່ວຍເປໂຕເອົາຊະນະອະຄະຕິຕໍ່ຄົນຕ່າງຊາດດ້ວຍວິທີລະອຽດອ່ອນ ເຊິ່ງອະຄະຕິນັ້ນໄດ້ປູກຝັງເລິກໃນຄວາມຄິດຂອງເປໂຕຍ້ອນການອົບຮົມບົ່ມສອນຂອງຄົນຢິວ. ພຣະເຈົ້າຊົງໃຊ້ນິມິດນັ້ນເພື່ອໃຫ້ເປໂຕກໍາຈັດອະຄະຕິດັ່ງກ່າວອອກຈາກຈິດໃຈ ແລະ ສອນໃຫ້ຮູ້ຄວາມຈິງອັນສໍາຄັນວ່າ ໃນສະຫວັນບໍ່ມີການເລືອກປະຕິບັດເພາະເຫັນແກ່ຊົນຊາດຊົນເຜົ່າຫຼືຖານະຕຳແໜ່ງ; ຄົນຢິວ ແລະ ຄົນຕ່າງຊາດປະເສີດເທົ່າທຽມກັນໃນສາຍຕາຂອງພຣະເຈົ້າ; ແລະ ໂດຍທາງພຣະຄຣິສ ຄົນຕ່າງຊາດກໍມີສ່ວນໃນການຮັບເອົາພຣະພອນຂອງຂ່າວປະເສີດ. {AA 136.3}

// {AA 136.4}

ໃນຂະນະທີ່ເປໂຕຍັງຄິດເລື່ອງນິມິດຢູ່ ຄົນທີ່ໂກເນລີໂອສົ່ງມາກໍມາຮອດເມືອງຢົບປາ ແລະ ມາຢືນຢູ່ປະຕູເຮືອນ. ແລ້ວພຣະວິນຍານບໍຣິສຸດຈຶ່ງບອກເປໂຕວ່າ: “ເບິ່ງແມ! ມີຊາຍສາມຄົນມາຖາມຫາເຈົ້າ. ບັດນີ້ ຈົ່ງລຸກຂຶ້ນ ແລ້ວລົງໄປຂ້າງລຸ່ມ ແລະ ຢ່າລັງເລໃຈທີ່ຈະໄປກັບພວກເຂົາ ເພາະແມ່ນເຮົາເອງທີ່ໄດ້ໃຊ້ພວກເຂົາມາ.” <ກິດຈະການ 10:19–20>{AA 136.4}

// {AA 137.1}

ຄໍາສັ່ງນີ້ເຮັດໃຫ້ເປໂຕໜັກໃຈ ແລະ ບໍ່ເຕັມໃຈ ແຕ່ກໍບໍ່ກ້າຂັດຂືນ. “ດັ່ງນັ້ນ ເປໂຕຈຶ່ງລົງໄປພົບ ແລະ ບອກພວກເຂົາວ່າ, ‘ເຮົານີ້ແຫຼະແມ່ນຜູ້ທີ່ພວກເຈົ້າກໍາລັງຊອກຫາ, ດ້ວຍເຫດໃດພວກເຈົ້າຈຶ່ງມາທີ່ນີ້?’ ພວກເຂົາຈຶ່ງຕອບວ່າ, ‘ນາຍຮ້ອຍໂກເນລີໂອເປັນຄົນສັດຊື່ ແລະ ຢໍາເກງພຣະເຈົ້າ ທັງເປັນຜູ້ມີຊື່ສຽງດີໃນທ່າມກາງບັນດາຊາວຢິວ ເພິ່ນຜູ້ນັ້ນໄດ້ຮັບຄໍາສັ່ງຈາກເທວະດາບໍຣິສຸດຕົນໜຶ່ງ ໃຫ້ມາເຊີນທ່ານໄປຍັງເຮືອນຂອງຕົນ ເພື່ອຈະໄດ້ຟັງຖ້ອຍຄໍາຈາກທ່ານ.’” <ກິດຈະການ 10:22>{AA 137.1}

// {AA 137.2}

ເປໂຕປະຕິບັດຕາມຄໍາສັ່ງຂອງພຣະເຈົ້າ ແລະ ຕອບຮັບຄໍາເຊີນຂອງພວກເຂົາ. ຮຸ່ງເຊົ້າມາເປໂຕກໍອອກເດີນທາງໄປເມືອງກາຍຊາເຣຍ ແລະ ມີພີ່ນ້ອງຜູ້ເຊື່ອຮ່ວມເດີນທາງໄປນໍາຫົກຄົນ ເພື່ອເປັນພະຍານໃນສິ່ງທີ່ເປໂຕຈະກ່າວຫຼືກະທໍາ ເພາະເປໂຕຮູ້ວ່າຕົນເອງຈະຖືກຕໍານິຫຼັງຈາກກັບມາ ເພາະວ່າການໄປຫາຄົນຕ່າງຊາດຜິດລະບຽບຂອງຊາວຢິວ. {AA 137.2}

// {AA 137.3}

ເມື່ອໄປຮອດເຮືອນຂອງໂກເນລີໂອ ໂກເນລີໂອເອງບໍ່ໄດ້ຖືວ່າເປໂຕເປັນແຂກທໍາມະດາ ແຕ່ເປັນແຂກສໍາຄັນທີ່ສຸດທີ່ພຣະເຈົ້າສົ່ງມາ. ຕາມວັດທະນະທໍາຂອງຊາວຕາເວັນອອກແລ້ວ ແມ່ນໃຫ້ກົ້ມຄໍານັບພະຍາ ເຈົ້ານາຍ ຫຼືວ່າຂ້າຫຼວງຕ່າງໆ ສ່ວນລູກກໍຕ້ອງກົ້ມໃຫ້ພໍ່ແມ່ ແຕ່ໂກເນລີໂອໄດ້ກາບລົງ ແລະ ນະມັດສະການເປໂຕ ເພາະຖືວ່າເປໂຕເປັນຕົວແທນຂອງພຣະເຈົ້າ. ເປໂຕຕົກສະດຸ້ງ ແລະ ດຶງໂກເນລີໂອໃຫ້ລຸກຂຶ້ນ ແລ້ວເວົ້າວ່າ: “ຈົ່ງຢືນຂຶ້ນ ເຮົາເອງກໍເປັນພຽງແຕ່ມະນຸດເໝືອນກັນ.” <ກິດຈະການ 10:26>{AA 137.3}

// {AA 138.1}

ໃນລະຫວ່າງສົ່ງຄົນໄປເຊີນເປໂຕມານັ້ນ ໂກເນລີໂອ “ໄດ້ເຊີນເອົາຍາດຕິພີ່ນ້ອງ ແລະ ໝູ່ເພື່ອນສະໜິດມາເຕົ້າໂຮມກັນ” <ກິດຈະການ 10:24>ຢູ່ເຮືອນຂອງລາວ ເພື່ອໃຫ້ໄດ້ຍິນຂ່າວປະເສີດນໍາກັນ. ພໍເປໂຕມາຮອດກໍເຫັນວ່າ ມີຄົນເຕັມເຮືອນຖ້າຟັງຂ່າວປະເສີດຢູ່ແລ້ວ. {AA 138.1}

// {AA 138.2}

ກ່ອນອື່ນໝົດ ເປໂຕເວົ້າກ່ຽວກັບທໍານຽມຂອງຄົນຢິວ ເຊິ່ງສອນວ່າຫ້າມບໍ່ໃຫ້ຄົບຫາສະມາຄົມກັບຄົນຕ່າງຊາດ ແລະ ຖ້າເຮັດກໍຖືວ່າຜິດຮີດຜິດຄອງ. ເປໂຕກ່າວດັ່ງນີ້: “ທ່ານທັງຫຼາຍຮູ້ດີວ່າ ການທີ່ຄົນຢິວຈະມາຢ້ຽມຢາມຫຼືເຂົ້າຮ່ວມຄົບຫາສະມາຄົມກັບຄົນຕ່າງຊາດກໍເປັນການຕ້ອງຫ້າມ, ແຕ່ພຣະເຈົ້າໄດ້ໂຜດສໍາແດງໃຫ້ຂ້າພະເຈົ້າເຫັນວ່າ ບໍ່ຕ້ອງຖືຄົນໃດຄົນໜຶ່ງວ່າເປັນຄົນຕ້ອງຫ້າມ ຫຼືເປັນມົນທິນ. ສະນັ້ນ ເມື່ອພວກເຈົ້າໃຊ້ຄົນໄປເຊີນຂ້າພະເຈົ້າ, ຂ້າພະເຈົ້າກໍມາໂດຍບໍ່ຂັດຂ້ອງ. ດ້ວຍເຫດນີ້ ຂ້າພະເຈົ້າຈຶ່ງຂໍຖາມວ່າ ດ້ວຍເຫດໃດພວກທ່ານຈຶ່ງໄດ້ໃຊ້ຄົນໄປຫາຂ້າພະເຈົ້າ?” <ກິດຈະການ 10:28–29>{AA 138.2}

// {AA 138.3}

ແລ້ວໂກເນລີໂອກໍເລົ່ານິມິດທີ່ຕົນໄດ້ຮັບໃຫ້ເປໂຕຟັງ ແລະ ສະຫຼຸບວ່າ: “ດັ່ງນັ້ນ ຂ້ານ້ອຍຈຶ່ງໃຊ້ຄົນໄປຫາທ່ານໂດຍທັນທີ ແລະ ທ່ານກໍດີແທ້ໆທີ່ໄດ້ກະລຸນາມາ. ບັດນີ້ ພວກຂ້ານ້ອຍທັງໝົດກໍພ້ອມກັນຢູ່ຊ້ອງໜ້າພຣະເຈົ້າທີ່ນີ້ແລ້ວ ເພື່ອຈະຟັງທຸກຖ້ອຍຄໍາທີ່ອົງພຣະຜູ້ເປັນເຈົ້າໄດ້ສັ່ງໄວ້ກັບທ່ານ.” <ກິດຈະການ 10:33>{AA 138.3}

// {AA 138.4}

ເປໂຕກໍໄດ້ເລີ່ມເວົ້າວ່າ: “ບັດນີ້ ຂ້າພະເຈົ້າຮູ້ເຫັນຄັກແນ່ແລ້ວວ່າ, ພຣະເຈົ້າໄດ້ເຮັດກັບທຸກຄົນໂດຍບໍ່ເລືອກໜ້າຜູ້ໃດ. ທຸກຄົນບໍ່ວ່າຊາດໃດກໍຕາມທີ່ຢໍາເກງພຣະເຈົ້າ ແລະ ປະຕິບັດໃນສິ່ງທີ່ຖືກຕ້ອງຊອບທໍາ ກໍເປັນທີ່ພໍໃຈພຣະອົງ.” <ກິດຈະການ 10:34–35>{AA 138.4}

// {AA 138.5}

ຈາກນັ້ນເປໂຕກໍໄດ້ເທດສະໜາເລື່ອງພຣະຄຣິສໃຫ້ເຂົາທັງຫຼາຍຟັງ ຄືເລື່ອງຊີວິດ, ການອັດສະຈັນ, ການຖືກທໍລະຍົດ ແລະ ການຖືກຄຶງເທິງໄມ້ກາງແຂນຂອງພຣະອົງ, ລວມເຖິງການເປັນຄືນມາຈາກຕາຍ ແລະ ການສະເດັດຂຶ້ນສະຫວັນ, ພ້ອມດ້ວຍການຮັບໃຊ້ຂອງພຣະອົງໃນສະຫວັນໃນຖານະຕົວແທນ ແລະ ຜູ້ແກ້ຕາງຂອງມະນຸດ. ໃນຂະນະທີ່ສອນພວກເຂົາວ່າ ພຣະເຢຊູເປັນຄວາມຫວັງດຽວຂອງຄົນບາບ ເປໂຕກໍໄດ້ເຂົ້າໃຈນິມິດທີ່ຕົນເຫັນຢ່າງລະອຽດ ແລະ ຈິດໃຈກໍເບີກບານຍ້ອນຄວາມຈິງທີ່ຕົນກໍາລັງສອນຢູ່. {AA 138.5}

// {AA 139.1}

“ຂະນະທີ່ເປໂຕຍັງກ່າວຢູ່ນັ້ນ ພຣະວິນຍານບໍຣິສຸດເຈົ້າກໍລົງມາເທິງທຸກຄົນທີ່ກໍາລັງຟັງຖ້ອຍຄໍານັ້ນ. ສ່ວນທີ່ຜູ້ເຊື່ອ ຄືຄົນຢິວທີ່ມາຈາກເມືອງຢົບປາກັບເປໂຕນັ້ນ ຕ່າງກໍງຶດປະ ຫຼາດໃຈ ທີ່ພຣະເຈົ້າໄດ້ໂຜດປະທານພຣະວິນຍານບໍຣິສຸດເຈົ້າໃຫ້ຄົນຕ່າງຊາດເໝືອນກັນ. ດ້ວຍວ່າ, ພວກເຂົາໄດ້ຍິນຄົນເຫຼົ່ານັ້ນປາກພາສາແປກໆ ແລະ ສັນລະເສີນຄວາມຍິ່ງໃຫຍ່ຂອງພຣະເຈົ້າ.” <ກິດຈະການ 10:44–46>{AA 139.1}

// {AA 139.2}

“ຝ່າຍເປໂຕຈຶ່ງກ່າວຂຶ້ນວ່າ, ‘ຄົນເຫຼົ່ານີ້ໄດ້ຮັບພຣະວິນຍານບໍຣິສຸດເຈົ້າຄືກັນກັບພວກເຮົາ. ດັ່ງນັ້ນ ຄົງບໍ່ມີຜູ້ໃດຕີ້ທີ່ຈະຫ້າມພວກເຂົາບໍ່ໃຫ້ຮັບບັບຕິດສະມາດ້ວຍນໍ້າ.’ ດັ່ງນັ້ນ ເປໂຕຈຶ່ງສັ່ງຄົນເຫຼົ່ານັ້ນໃຫ້ຮັບບັບຕິດສະມາໃນນາມຂອງພຣະເຢຊູຄຣິສເຈົ້າ.” <ກິດຈະການ 10:46–48>{AA 139.2}

// {AA 139.3}

ຢ່າງນັ້ນແຫຼະ ຂ່າວປະເສີດໄດ້ໄປຮອດຄົນແປກໜ້າ ແລະ ຄົນຕ່າງຊາດ ເຮັດໃຫ້ພວກເຂົາກາຍເປັນພີ່ນ້ອງຮ່ວມກັບໄພ່ພົນບໍຣິສຸດ ແລະ ເປັນຊະມາຊິກຄອບຄົວຂອງພຣະເຈົ້າ. ການຮັບເຊື່ອຂອງໂກເນລີໂອພ້ອມດ້ວຍຄອບຄົວຂອງລາວເປັນພຽງການເກັບກ່ຽວເບື້ອງຕົ້ນເທົ່ານັ້ນ. ຕໍ່ມາ ຈາກຄອບຄົວນີ້ພາລະກິດແຫ່ງພຣະຄູນຈຶ່ງໄດ້ຂະຫຍາຍໄປທົ່ວເມືອງນັ້ນ. {AA 139.3}

// {AA 139.4}

ໃນທຸກມື້ນີ້ ພຣະເຈົ້າຊົງເອີ້ນເອົາທັງຄົນສູງສົ່ງ ແລະ ຄົນຕໍ່າຕ້ອຍມາຮັບເຊື່ອ. ມີຫຼາຍຄົນເໝືອນໂກເນລີໂອທີ່ພຣະເຈົ້າຊົງປາຖະໜາໃຫ້ມາຮັບໃຊ້ວຽກງານຂອງພຣະອົງໃນໂລກນີ້. ຈິດໃຈຂອງພວກເຂົາຢູ່ຝ່າຍໄພ່ພົນຂອງພຣະເຈົ້າ ແຕ່ວ່າໂລກໄດ້ຜູກມັດພວກເຂົາໄວ້. ພວກເຂົາຕ້ອງອາໄສຄວາມກ້າຫານເພື່ອເລືອກທີ່ຈະຢູ່ຝ່າຍພຣະຄຣິສ. ຕ້ອງມີການພະຍາຍາມເປັນພິເສດເພື່ອຊ່ວຍຄົນເຫຼົ່ານີ້ ເພາະວ່າພວກເຂົາຕົກຢູ່ໃນອັນຕະລາຍຍ້ອນໜ້າທີ່ຕໍາແໜ່ງ ແລະ ຄົນອ້ອມຂ້າງ. {AA 139.4}

// {AA 140.1}

ພຣະເຈົ້າຊົງເອີ້ນຜູ້ຮັບໃຊ້ທີ່ຈິງຈັງ ຖ່ອມຕົນຖ່ອມໂຕ ເພື່ອປະກາດຂ່າວປະເສີດໃຫ້ຄົນຊັ້ນສູງ. ພຣະອົງຈະເຮັດການອັດສະຈັນຫຼາຍຢ່າງເພື່ອຊ່ວຍເຫຼືອຄົນເຫຼົ່ານີ້ໃຫ້ຮັບເຊື່ອຢ່າງແທ້ຈິງ ເປັນການອັດສະຈັນທີ່ຍັງເບິ່ງບໍ່ເຫັນ. ຄົນລະດັບສູງສຸດໃນໂລກນີ້ບໍ່ມີຜູ້ໃດຢູ່ເໜືອອໍານາດຂອງພຣະເຈົ້າ. ຖ້າຜູ້ຮັບໃຊ້ທັງຫຼາຍຍອມຮັບໃຊ້ຮ່ວມກັບພຣະອົງ ແລະ ສະແຫວງຫາໂອກາດ ໂດຍການເຮັດໜ້າທີ່ຂອງຕົນຢ່າງກ້າຫານ ແລະ ຊື່ສັດ ພຣະເຈົ້າຈະເຮັດໃຫ້ຄົນມີຕໍາແໜ່ງ, ຄົນມີຄວາມຮູ້, ແລະ ມີອໍານາດຫັນມາຮັບເຊື່ອໃນພຣະອົງ. ພຣະວິນຍານບໍຣິສຸດຈະເຮັດໃຫ້ຫຼາຍຄົນຮັບເອົາຄໍາສອນຂອງພຣະເຈົ້າ. ຜູ້ທີ່ຮັບເຊື່ອເຫຼົ່ານັ້ນຈະກາຍເປັນຜູ້ຮັບໃຊ້ຂອງພຣະເຈົ້າ ແບ່ງປັນແສງສະຫວ່າງໃຫ້ຄົນອື່ນຕໍ່ໆໄປ. ພວກເຂົາຈະປະກາດໃຫ້ຄົນລະດັບດຽວກັນທີ່ມີຄົນປະກາດນ້ອຍ. ພຣະເຈົ້າຈະຊົງນໍາໃຫ້ພວກເຂົາຖວາຍເວລາ ແລະ ເງິນຄໍາເພື່ອວຽກງານຂອງພຣະເຈົ້າ ແລະ ຄຣິສຕະຈັກກໍຈະມີປະສິດທິພາບ ແລະ ຣິດອໍານາດຈະເພິ່ມທະວີຄູນ. {AA 140.1}

// {AA 140.2}

ຍ້ອນໂກເນລີໂອເຊື່ອຟັງຄໍາສອນຂອງພຣະເຈົ້າທຸກຢ່າງເທົ່າທີ່ເພິ່ນເຂົ້າໃຈ ພຣະອົງຈຶ່ງເພີ່ມພູນໃຫ້ເພິ່ນໄດ້ຮັບຄວາມຈິງຫຼາຍຂຶ້ນ. ພຣະເຈົ້າໄດ້ສົ່ງທູດສະຫວັນມາຫາໂກເນລີໂອກັບເປໂຕ ເພື່ອໃຫ້ໂກເນລີໂອໄດ້ພົບກັບຜູ້ຮັບໃຊ້ທີ່ຈະນໍາພາໄປສູ່ແສງສະຫວ່າງອັນໃຫຍ່ກວ່າເກົ່າ. {AA 140.2}

// {AA 140.3}

ໃນໂລກນີ້ ມີຫຼາຍຄົນເຂົ້າໃກ້ອານາຈັກຂອງພຣະເຈົ້າກວ່າທີ່ເຮົາຄິດ. ໃນໂລກມືດແຫ່ງຄວາມບາບນີ້ ພຣະເຈົ້າຍັງມີເພັດປະເສີດຫຼາຍເມັດ ແລະ ພຣະອົງຈະສົ່ງຜູ້ຮັບໃຊ້ຂອງພຣະອົງໄປຫາເພັດເຫຼົ່ານັ້ນ. ທົ່ວທຸກຫົນແຫ່ງ ຍັງມີຄົນທີ່ຈະຢືນຢັດເພື່ອພຣະຄຣິສ. ຫຼາຍຄົນຈະຖະນຸຖະໜອມສະຕິປັນຍາຂອງພຣະເຈົ້າຫຼາຍກວ່າສິ່ງໃດໆໃນໂລກນີ້ ແລະ ຈະກາຍເປັນຜູ້ຮັບໃຊ້ທີ່ຊື່ສັດຂອງພຣະເຈົ້າ. ພວກເຂົາເຕັມໄປດ້ວຍຄວາມຮັກຂອງພຣະຄຣິສຈຶ່ງອອກໄປພາຄົນອື່ນມາຫາພຣະອົງ. {AA 140.3}

// {AA 141.1}

ເມື່ອພີ່ນ້ອງຜູ້ເຊື່ອໃນແຂວງຢູດາຍໄດ້ຂ່າວວ່າເປໂຕເດີນທາງໄປຍັງເຮືອນຂອງຄົນຕ່າງຊາດ ແລະ ໄດ້ເທດສະໜາຢູ່ທີ່ນັ້ນ ພວກເຂົາປະຫຼາດໃຈ ແລະ ບໍ່ພໍໃຈ ໂດຍຖືວ່າການກະທຳດັ່ງກ່າວເປັນການປະໝາດ. ພວກເຂົາຢ້ານວ່າສິ່ງເຫຼົ່ານີ້ຈະເປັນການ#todo(piton:ຫັກລ້າງ/porm:ຄັດແຍ້ງກັບ)ຄໍາສອນຂອງເປໂຕເອງ. ພໍເຫັນເພິ່ນກັບມາ ພວກເຂົາກໍຕໍານິຢ່າງຮຸນແຮງວ່າ: “ເປັນຫຍັງທ່ານຈຶ່ງເຂົ້າໄປຫາຄົນທີ່ບໍ່ໄດ້ຮັບພິທີຕັດ ແລະ ຮັບປະທານອາຫານກັບພວກເຂົາດ້ວຍ.” <ກິດຈະການ 11:3>{AA 141.1}

// {AA 141.2}

ເປໂຕໄດ້ເລົ່າເຫດການທັງໝົດໃຫ້ພວກເຂົາຟັງ ແລະ ສະຫຼຸບບົດຮຽນຂອງນິມິດດັ່ງກ່າວວ່າ ແຕ່ນີ້ເປັນຕົ້ນໄປບໍ່ໃຫ້ແບ່ງແຍກລະຫວ່າງຜູ້ທີ່ໄດ້ເຮັດພິທີຕັດກັບຜູ້ທີ່ບໍ່ໄດ້ເຮັດ ແລະ ບໍ່ໃຫ້ຖືວ່າຄົນຕ່າງຊາດເປັນມົນທິນ. ເປໂຕໄດ້ເລົ່າກ່ຽວກັບຄໍາສັ່ງໃຫ້ໄປຫາຄົນຕ່າງຊາດເຫຼົ່ານັ້ນ, ເລື່ອງທີ່ມີຄົນມາເຊື້ອເຊີນ, ການເດີນທາງໄປກາຍຊາເຣຍ, ແລະ ການພົບປະກັບໂກເນລີໂອ. ເພິ່ນຍັງໄດ້ເລົ່ານິມິດຂອງໂກເນລີໂອໃຫ້ພວກເຂົາຟັງ ແລະ ຍ້ອນນິມິດນັ້ນ ໂກເນລີໂອຈຶ່ງສົ່ງຄົນໄປຫາເປໂຕ. {AA 141.2}

// {AA 141.3}

ເປໂຕອະທິບາຍວ່າ: “ເມື່ອຂ້າພະເຈົ້າເລີ່ມຕົ້ນກ່າວ, ພຣະວິນຍານບໍຣິສຸດເຈົ້າກໍລົງມາເທິງພວກເຂົາ ຢ່າງດຽວກັນກັບທີ່ລົງມາເທິງພວກເຮົາໃນຕອນຕົ້ນນັ້ນ. ແລ້ວຂ້າພະເຈົ້າກໍລະນຶກເຖິງຖ້ອຍຄໍາທີ່ອົງພຣະຜູ້ເປັນເຈົ້າໄດ້ກ່າວວ່າ, ‘ໂຢຮັນໄດ້ຮັບບັບຕິດສະມາດ້ວຍນໍ້າ, ແຕ່ຝ່າຍເຈົ້າທັງຫຼາຍຈະໄດ້ຮັບບັບຕິດສະມາດ້ວຍພຣະວິນຍານບໍຣິສຸດເຈົ້າ.’ ດ້ວຍເຫດນັ້ນ ຖ້າພຣະເຈົ້າໃຫ້ພວກເຂົາໄດ້ຮັບຂອງພຣະຣາຊທານຢ່າງດຽວກັນກັບໃຫ້ພວກເຮົາ ເມື່ອພວກເຮົາໄດ້ຮັບເຊື່ອໃນອົງພຣະເຢຊູຄຣິສເຈົ້າ, ຝ່າຍຂ້າພະເຈົ້າເປັນຜູ້ໃດ ຈຶ່ງຈະຂັດຂວາງພຣະເຈົ້າໄດ້.” <ກິດຈະການ 11:15–17>{AA 141.3}

// {AA 142.1}

ເມື່ອໄດ້ຟັງເຫດການທັງໝົດ ເຂົາທັງຫຼາຍກໍມິດຢູ່. ພວກເຂົາເຊື່ອວ່າ ການກະທໍາຂອງເປໂຕເກີດຂຶ້ນຕາມແຜນການຂອງພຣະເຈົ້າ ທັງຍອມຮັບວ່າອະຄະຕິຕ່າງໆ ແລະ ການຈໍາແນກນັ້ນຄັດແຍ້ງກັບຂ່າວປະເສີດ ພວກເຂົາຈຶ່ງສັນລະເສີນພຣະເຈົ້າ ໂດຍເວົ້າວ່າ: “ຖ້າເປັນດັ່ງນັ້ນ ກໍແມ່ນພຣະເຈົ້າທີ່ເຮັດໃຫ້ຄົນຕ່າງຊາດມີໂອກາດກັບໃຈໃໝ່ ແລະ ຮັບຊີວິດໃໝ່ເໝືອນກັນ.” <ກິດຈະການ 11:18>{AA 142.1}

// {AA 142.2}

ເຫດການນີ້ເຮັດໃຫ້ອະຄະຕິຕ່າງໆຂອງຊາວຢິວ ແລະ ການຈໍາແນກທີ່ມີມາແຕ່ດຶກດໍາບັນນັ້ນພັງທະລາຍລົງໂດຍບໍ່ມີການຂັດແຍ້ງເລີຍ ແລະ ພຣະເຈົ້າໄດ້ເປີດປະຕູໃຫ້ປະກາດຂ່າວປະເສີດແກ່ຄົນຕ່າງຊາດ. {AA 142.2}
