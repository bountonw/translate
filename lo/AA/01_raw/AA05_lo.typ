= 5 

== ພຣະເຈົ້າປະທານພຣະວິນຍານ

// {AA 47.1}

ເມື່ອພຣະເຢຊູສັນຍາຕໍ່ພວກສາວົກວ່າຈະປະທານພຣະວິນຍານບໍລິສຸດໃຫ້ນັ້ນ ພຣະອົງໃກ້ຈະສໍາເລັດພັນທະກິດຂອງພຣະອົງໃນໂລກນີ້ແລ້ວ. ຖືວ່າພຣະອົງກໍາລັງຢືນຢູ່ໃນເງົາຂອງໄມ້ກາງແຂນ ໂດຍຮູ້ແຈ້ງເຖິງພາລະໜັກແຫ່ງຄວາມບາບຂອງມະນຸດທີ່ຖືກວາງລົງເທິງພຣະອົງໃນຖານະຜູ້ແບກຮັບຄວາມບາບ. ກ່ອນຈະມອບຕົນເອງເປັນເຄື່ອງຖວາຍບູຊາ ພຣະອົງໄດ້ສອນສາວົກຂອງພຣະອົງກ່ຽວກັບຂອງປະທານອັນຈໍາເປັນ ແລະ ສົມບູນທີ່ສຸດ ເຊິ່ງພຣະອົງຈະມອບໃຫ້ແກ່ຜູ້ທີ່ຕິດຕາມພຣະອົງ ເປັນຂອງປະທານຈາກຄັງພຣະຄຸນອັນບໍ່ຈຳກັດຂອງພຣະອົງ. ພຣະອົງກ່າວວ່າ: “ຝ່າຍເຮົາຈະທູນຂໍພຣະບິດາ ແລະ ພຣະອົງຈະຊົງປະທານຜູ້ຊ່ວຍອີກອົງໜຶ່ງແກ່ພວກເຈົ້າ ເພື່ອຈະຢູ່ກັບພວກເຈົ້າຕະຫຼອດໄປເປັນນິດ. ຄືພຣະວິນຍານແຫ່ງຄວາມຈິງ ເຊິ່ງໂລກບໍ່ອາດຈະຮັບພຣະອົງໄດ້ ເພາະໂລກບໍ່ເຫັນ ແລະ ບໍ່ຮູ້ຈັກພຣະອົງ, ແຕ່ພວກເຈົ້າຮູ້ຈັກພຣະອົງ ເພາະພຣະອົງສະຖິດຢູ່ກັບພວກເຈົ້າ ແລະ ຢູ່ໃນພວກເຈົ້າ.” (ໂຢຮັນ 14:16, 17.) ພຣະເຢຊູຊົງກ່າວລ່ວງໜ້າເຖິງການສະເດັດມາຂອງພຣະວິນຍານບໍລິສຸດເພື່ອເຮັດການຍິ່ງໃຫຍ່ໃນຖານະຕົວແທນຂອງພຣະອົງ. ອໍານາດຂອງພຣະວິນຍານບໍລິສຸດຈະຕ້ານທານຄວາມຊົ່ວຮ້າຍທີ່ສະສົມມາດົນນານເປັນເວລາຫຼາຍສະຕະວັດນັ້ນ. {AA 47.1}

// {AA 48.1}

ຜົນຂອງການປະທານພຣະວິນຍານບໍລິສຸດໃນວັນເພັນເຕຄໍສະເຕແມ່ນຫຍັງ? ຂ່າວອັນໜ້າຍິນດີເລື່ອງການເປັນຄືນມາຈາກຄວາມຕາຍຂອງພຣະເຢຊູໄດ້ແຜ່ຂະຫຍາຍໄປທົ່ວທຸກບ່ອນໃນໂລກທີ່ມີຄົນອາໄສຢູ່. ເມື່ອພວກສາວົກປະກາດຂ່າວເລື່ອງການໄຖ່ດ້ວຍພຣະຄຸນ ຫຼາຍຄົນໄດ້ຮັບເອົາຂ່າວນັ້ນ. ມີຄົນຈໍານວນຫຼວງຫຼາຍ ຈາກທຸກທິດຫຼັ່ງໄຫຼເຂົ້າມາໃນຄຣິສຕະຈັກ. ຜູ້ທີ່ປະລະພຣະເຈົ້າກໍໄດ້ກັບຄືນມາຫາພຣະອົງ. ຄົນບາບໄດ້ສາມັກຄີກັບຜູ້ເຊື່ອ ເພື່ອສະແຫວງຫາໄຂ່ມຸກລາຄາແພງ. ຜູ້ທີ່ເຄີຍຕໍ່ຕ້ານຂ່າວປະເສີດຢ່າງໜັກໜ່ວງທີ່ສຸດກໍໄດ້ກາຍເປັນນັກປະກາດ. ສິ່ງນີ້ໄດ້ສໍາເລັດຕາມຄໍາພະຍາກອນທີ່ວ່າ: “ຜູ້ທີ່ອ່ອນແຮງທີ່ສຸດກໍຈະເຂັ້ມແຂງຄືກະສັດດາວິດ. ເຊື້ອສາຍດາວິດຈະນໍາພາພວກເຂົາດັ່ງເທວະດາຂອງອົງພຣະຜູ້ເປັນເຈົ້າ.” (ເຊກາຣິຢາ 2:8.) ຄຣິສຕຽນທຸກຄົນໄດ້ເຫັນຄວາມຮັກ ແລະ ຄວາມເມດຕາຂອງພຣະເຈົ້າໃນກັນ ແລະ ກັນ. ພວກເຂົາມີເປົ້າໝາຍ ແລະ ແບບຢ່າງອັນດຽວກັນ. ເປົ້າໝາຍນັ້ນແມ່ນເພື່ອສະແດງໃຫ້ເຫັນພຣະລັກສະນະຂອງພຣະຄຣິສ ແລະ ຂະຫຍາຍອານາຈັກຂອງພຣະອົງ. {AA 48.1}

// {AA 48.2}

“ຝ່າຍອັກຄະສາວົກໄດ້ເຕັມໄປດ້ວຍລິດເດດອັນຍິ່ງໃຫຍ່ ແລະ ໄດ້ເປັນພະຍານເຖິງຄວາມເປັນຄືນມາຈາກຕາຍຂອງພຣະເຢຊູເຈົ້າ ແລະ ພຣະເຈົ້າກໍໄດ້ຖອກເທພຣະຄຸນອັນໃຫຍ່ຂອງພຣະອົງລົງເທິງພວກເຂົາທຸກຄົນ.” (ກິດຈະການ 4:33.) ມີຜູ້ຊາຍບາງຄົນໄດ້ຮັບການເລືອກສັນເຂົ້າມາເນື່ອງຈາກການປະກາດຂອງພວກອັກຄະສາວັກ. ຄົນເຫຼົ່ານີ້ໄດ້ຮັບເອົາພຣະຄໍາແຫ່ງຄວາມຈິງ ທັງໄດ້ອຸທິດຊີວິດຂອງຕົນໃນການນຳເອົາສັນຕິສຸກ ແລະ ຄວາມຍິນດີທີ່ເຕັມລົ້ນໃນຈິດໃຈຂອງຕົນໄປສູ່ຄົນອື່ນ. ການຂົ່ມຂູ່ຕ່າງໆບໍ່ອາດກີດຂວາງຫຼືເຮັດໃຫ້ພວກເຂົາສະທົກສະທ້ານໄດ້. ພຣະຜູ້ເປັນເຈົ້າຊົງກ່າວຜ່ານຄົນເຫຼົ່ານີ້ ແລະ ໃນແຕ່ລະບ່ອນທີ່ພວກເຂົາໄປ ຄົນທຸກຍາກກໍໄດ້ຮັບຂ່າວປະເສີດ ແລະ ມີການອັດສະຈັນເກີດຂຶ້ນ. {AA 48.2}

// {AA 49.1}

ພຣະເຈົ້າສາມາດເຮັດການຍິ່ງໃຫຍ່ ເມື່ອຄົນເຮົາມອບຕົນເອງໃຫ້ພຣະວິນຍານບໍລິສຸດຊົງນໍາ. {AA 49.1}

// {AA 49.2}

ພຣະສັນຍາກ່ຽວກັບພຣະວິນຍານບໍລິສຸດນີ້ບໍ່ແມ່ນສະເພາະສໍາລັບຄົນໃນຍຸກໜຶ່ງຫຼືເຊື້ອຊາດໃດໜຶ່ງເທົ່ານັ້ນ. ພຣະຄຣິສຊົງກ່າວວ່າ ພຣະວິນຍານບໍລິສຸດຈະສະຖິດຢູ່ນໍາຜູ້ເຊື່ອຈົນເຖິງວັນສິ້ນໂລກ. ຕັ້ງແຕ່ວັນເພັນເຕຄໍສະເຕຈົນມາຮອດປະຈຸບັນ ພຣະເຈົ້າຊົງປະທານພຣະວິນຍານບໍລິສຸດໃຫ້ແກ່ທຸກຄົນທີ່ອຸທິດຊີວິດໝົດກາຍໝົດໃຈໃຫ້ພຣະເຈົ້າ ແລະ ການຮັບໃຊ້ພຣະອົງ. ສຳລັບທຸກຄົນທີ່ຮັບເອົາພຣະເຢຊູເປັນພຣະຜູ້ຊ່ວຍໃຫ້ພົ້ນ ພຣະວິນຍານບໍລິສຸດໄດ້ມາຫາໃນຖານະຜູ້ຊີ້ທິດເຍືອງທາງ, ຜູ້ຊໍາລະລ້າງ, ຜູ້ນໍາພາ, ແລະ ພະຍານ. ຍິ່ງຜູ້ເຊື່ອໃກ້ຊິດພຣະເຈົ້າເທົ່າໃດ ພວກເຂົາກໍຍິ່ງພິສູດໃຫ້ເຫັນຄວາມຮັກ ແລະ ພຣະຄຸນແຫ່ງການຊົງໄຖ່ຂອງພຣະອົງຢ່າງຈະແຈ້ງ ແລະ ມີພະລັງຂຶ້ນເທົ່ານັ້ນ. ເປັນເວລາຫຼາຍສະຕະວັດ ຄົນທັງຍິງ ແລະ ຊາຍທີ່ໄດ້ຮັບພຣະວິນຍານບໍລິສຸດທ່າມກາງກົດຂີ່ຂົ່ມເຫັງ ແລະ ອຸປະສັກຕ່າງໆ ໄດ້ກາຍເປັນໝາຍສຳຄັນໃນໂລກ. ພວກເຂົາໄດ້ສະແດງໃຫ້ເຫັນລິດອໍານາດແຫ່ງຄວາມຮັກທີ່ສາມາດປ່ຽນຊີວິດຄົນໄດ້ ທັງຕໍ່ໜ້າທູດສະຫວັນ ແລະ ມະນຸດດ້ວຍກັນ. {AA 49.2}

ຜູ້ທີ່ໄດ້ຮັບອໍານາດຈາກພຣະເຈົ້າໃນວັນເພັນເຕຄໍສະເຕບໍ່ໝາຍຄວາມວ່າຈະບໍ່ພົບພໍ້ການທົດລອງ ແລະ ບັນຫາອີກຕໍ່ໄປ. ພວກເຂົາໄດ້ອອກໄປປະກາດຄວາມຈິງ ແລະ ຄວາມຊອບທໍາ ແລະ ຖືກຊາຕານຜູ້ເປັນສັດຕູແຫ່ງຄວາມຈິງທຸກຢ່າງນັ້ນໂຈມຕີຢູ່ບໍ່ຂາດ ໂດຍຫວັງຂັດຂວາງຄວາມກ້າວໜ້າແຫ່ງຊີວິດຄຣິສຕຽນ. ພວກເຂົາທັງຍິງ ແລະ ຊາຍຕ້ອງສູ້ຊົນດ້ວຍກຳລັງທັງໝົດທີ່ໄດ້ຮັບຈາກພຣະເຈົ້າ ເພື່ອໃຫ້ເຕີບໃຫຍ່ຂຶ້ນຈົນເຕັມສ່ວນຄວາມສົມບູນຂອງພຣະຄຣິສ. ທຸກໆມື້ ພວກເຂົາພາວັນນາອະທິຖານຂໍພຣະຄຸນຈາກພຣະເຈົ້າ ເພື່ອໃຫ້ກ້າວສູງຂຶ້ນ ສູງຂຶ້ນສູ່ຄວາມສົມບູນ. ພຣະວິນຍານບໍລິສຸດຊົງຊ່ວຍຜູ້ອ່ອນແອທີ່ສຸດ ເມື່ອເຝິກຝົນຄວາມເຊື່ອແລ້ວ ກໍໃຫ້ຮຽນຮູ້ທີ່ຈະເພີ່ມພູນຄວາມສາມາດທີ່ພຣະເຈົ້າປະທານໃຫ້ ແລະ ໄດ້ຮັບການຊຳລະໃຫ້ບໍລິສຸດ, ຊີວິດໄດ້ຮັບການຂັດຖູ ແລະ ພັດທະນາໃຫ້ດີຂຶ້ນ. ເມື່ອຖ່ອມໃຈລົງເພື່ອມອບຕົນເອງໃຫ້ອໍານາດຫຼໍ່ຫຼອມຂອງພຣະວິນຍານບໍລິສຸດແລ້ວ ພວກເຂົາກໍໄດ້ຮັບພຣະພອນຈາກຄວາມສົມບູນຂອງພຣະເຈົ້າ ແລະ ຖືກປັ້ນແຕ່ງຕາມພຣະລັກສະນະຂອງພຣະອົງ. {AA 49. 3}

// {AA 50.1}

ການເວລາຜ່ານໄປ ແຕ່ພຣະສັນຍາຂອງພຣະຄຣິສທີ່ຈະສົ່ງພຣະວິນຍານບໍລິສຸດມາເປັນຕົວແທນນັ້ນບໍ່ໄດ້ປ່ຽນແປງ. ພຣະເຈົ້າບໍ່ໄດ້ຖ່ວງດຶງບໍ່ໃຫ້ພຣະຄຸນຂອງພຣະອົງໄຫຼມາສູ່ມະນຸດໃນໂລກ. ຖ້າເຮົາບໍ່ເຫັນຄວາມສຳເລັດຂອງພຣະສັນຍາດັ່ງກ່າວຕາມທີ່ຄວນຈະເປັນນັ້ນ ກໍອາດເປັນຍ້ອນເຮົາບໍ່ໄດ້ເຫັນຄຸນຄ່າຂອງພຣະສັນຍາເທົ່າທີ່ຄວນ. ຖ້າຫາກວ່າທຸກຄົນຍິນດີຮັບເອົາ ທຸກຄົນກໍຈະເຕັມໄປດ້ວຍພຣະວິນຍານບໍລິສຸດ. ຢູ່ໃສກໍຕາມ ຖ້າຄົນບໍ່ຄິດເຫັນຄວາມຈຳເປັນໃນການຮັບເອົາພຣະວິນຍານບໍລິສຸດ ກໍຈະມີແຕ່ສະພາບຈິດວິນຍານທີ່ແຫ້ງແລ້ງ, ມືດມົວ, ເສື່ອມໂຊມ ແລະ ຕາຍ. ເມື່ອໃດກໍຕາມທີ່ເລື່ອງບໍ່ສຳຄັນຄອບງໍາຈິດໃຈ ກໍຈະເຮັດໃຫ້ຂາດເຂີນອໍານາດຈາກສະຫວັນ ທີ່ຈໍາເປັນຕໍ່ການເຕີບໃຫຍ່ຂະຫຍາຍຕົວ ແລະ ຄວາມຮຸ່ງເຮືອງຂອງຄຣິສຕະຈັກ ຄືອໍານາດທີ່ຈະນໍາພອນທັງຫຼາຍມາສູ່ຄຣິສຕະຈັກ ແມ່ນວ່າພຣະເຈົ້າພ້ອມຈະປະທານໃຫ້ຢ່າງລົ້ນເຫຼືອ. {AA 50.1}

// {AA 50.2}

ໃນເມື່ອເຮົາຈະຮັບອຳນາດຜ່ານທາງພຣະວິນຍານເປັນຫຍັງພວກເຮົາຈິ່ງບໍ່ຮູ້ສຶກຫິວກະຫາຍ ແລະ ສະແຫວງຫາພຣະວິນຍານບໍລິສຸດຈາກພຣະເຈົ້າ? ເປັນຫຍັງພວກເຮົາບໍ່ໂອ້ລົມ, ອະທິຖານ, ແລະ ສິດສອນເລື່ອງນີ້? ພຣະເຈົ້າຍິນດີປະທານພຣະວິນຍານບໍລິສຸດໃຫ້ແກ່ຜູ້ທີ່ຮັບໃຊ້ພຣະອົງ ຫຼາຍກວ່າຜູ້ເປັນພໍ່ແມ່ຍິນດີເອົາຂອງດີໃຫ້ລູກ. ຜູ້ຮັບໃຊ້ແຕ່ລະຄົນຄວນອ້ອນວອນຂໍຕໍ່ພຣະເຈົ້າ ເພື່ອໃຫ້ໄດ້ຮັບບັບຕິດສະມາດ້ວຍພຣະວິນຍານບໍລິສຸດໃນແຕ່ລະມື້. ຜູ້ຮັບໃຊ້ແຕ່ລະກ້ອນກຸ່ມຄວນເຕົ້າໂຮມກັນອະທິຖານຂໍການຊ່ວຍເຫຼືອພິເສດ ຂໍສະຕິປັນຍາຈາກພຣະເຈົ້າ ເພື່ອຊ່ວຍໃນການວາງແຜນຕ່າງໆ ແລະ ຈັດຕັ້ງປະຕິບັດໄດ້ຢ່າງຖືກຕ້ອງ ໂດຍສະເພາະແມ່ນຄວນອະທິຖານຂໍໃຫ້ພຣະເຈົ້າປະທານພຣະວິນຍານບໍລິສຸດແກ່ຜູ້ທີ່ພຣະອົງຊົງເລືອກໃຫ້ຮັບໃຊ້ໃນຂົງເຂດຕ່າງໆ. ການສະຖິດຢູ່ນໍາຂອງພຣະວິນຍານບໍລິສຸດນັ້ນ ຈະເຮັດໃຫ້ວຽກງານການປະກາດຂອງຜູ້ຮັບໃຊ້ໄດ້ຮັບອໍານາດທີ່ໂລກບໍ່ສາມາດໃຫ້ໄດ້. {AA 50.2}

// {AA 51.1}

ພຣະວິນຍານບໍລິສຸດສະຖິດຢູ່ນໍາຜູ້ຮັບໃຊ້ທີ່ອຸທິດຖວາຍຕົນແກ່ພຣະເຈົ້າ ບໍ່ວ່າຢູ່ແຫ່ງຫົນໃດກໍຕາມ. ຖ້ອຍຄໍາທີ່ພຣະເຢຊູຊົງກ່າວຕໍ່ພວກສາວົກກໍຊົງກ່າວຕໍ່ພວກເຮົາເຊັ່ນກັນ. ພຣະວິນຍານບໍລິສຸດ ຄືອົງຜູ້ຊ່ວຍນັ້ນເປັນທັງຂອງພວກເຮົາ ແລະ ຂອງພວກເຂົາເຊັ່ນກັນ. ພຣະວິນຍານບໍລິສຸດຊົງເສີມກໍາລັງຜູ້ທີ່ບາກບັ່ນດິ້ນຮົນໃນທຸກສະຖານະການ ທ່າມກາງຄວາມກຽດຊັງຂອງໂລກ ແລະ ການສຳນຶກເຖິງຄວາມຜິດພາດ ແລະ ຄວາມລົ້ມເຫຼວຂອງຕົນ. ເມື່ອພົບຄວາມທຸກໂສກ ແລະ ຄວາມເຈັບປວດ, ມືດແປດດ້ານ ແລະ ມີແຕ່ຄວາມສັບສົນໃນເລື່ອງອະນາຄົດ ຈົນຮູ້ສຶກໝົດແຮງ ແລະ ໂດດດ່ຽວ ເມື່ອນັ້ນແຫຼະພຣະເຈົ້າຈະຊົງຕອບຄຳອະທິຖານຂອງຜູ້ທີ່ທູນຂໍດ້ວຍຄວາມເຊື່ອ ແລະ ຈະຊົງປະທານພຣະວິນຍານບໍລິສຸດເພື່ອໜຸນຈິດຊູໃຈ. {AA 51.1}

// {AA 51.2}

ເຮົາບໍ່ສາມາດສະຫຼຸບໄດ້ວ່າຄົນໃດຄົນໜຶ່ງແມ່ນຄຣິສຕຽນແທ້ ຍ້ອນຄົນນັ້ນສະແດງຄວາມຍິນດີດ້ານຈິດວິນຍານໃນເຫດການພິເສດ. ຄວາມບໍລິສຸດບໍ່ແມ່ນຄວາມມ່ວນຊື່ນໃນໃຈ ແຕ່ແມ່ນການມອບຖວາຍຄວາມປາຖະໜາສ່ວນຕົວໃຫ້ພຣະເຈົ້າໝົດຈິດໝົດໃຈ, ເປັນການດໍາເນີນຊີວິດຕາມພຣະຄໍາທຸກຄຳຂອງພຣະອົງ, ເປັນການປະຕິບັດຕາມພຣະປະສົງຂອງພຣະບິດາຂອງເຮົາໃນສະຫວັນ, ເປັນການໄວ້ວາງໃຈພຣະເຈົ້າເມື່ອພົບຄວາມຍາກລໍາບາກ, ຄືການໄວ້ວາງໃຈພຣະອົງທັງໃນຄວາມມືດ ແລະ ໃນແສງສະຫວ່າງ, ເປັນການກ້າວດຳເນີນໄປໜ້າດ້ວຍຄວາມເຊື່ອບໍ່ແມ່ນດ້ວຍສາຍຕາ, ຄວາມບໍລິສຸດແມ່ນສິ່ງທັງປວງເຫຼົ່ານີ້ ແລະ ຍັງເປັນການເພິ່ງພາພຣະເຈົ້າໂດຍບໍ່ສົງໄສ, ຄືການພັກພິງຢູ່ໃນຄວາມຮັກຂອງພຣະອົງ. {AA 51.2}

ການອະທິບາຍຫຼືໃຫ້ນິຍາມຄວາມໝາຍຂອງພຣະວິນຍານບໍລິສຸດນັ້ນບໍ່ແມ່ນສິ່ງຈໍາເປັນ. ພຣະເຢຊູໄດ້ບອກພວກເຮົາວ່າ ພຣະວິນຍານບໍລິສຸດແມ່ນອົງຜູ້ຊ່ວຍ ຄື “ພຣະວິນຍານແຫ່ງຄວາມຈິງ ເຊິ່ງມາຈາກພຣະບິດາເຈົ້າ.” (ໂຢຮັນ 15:26.) ພຣະຄໍາພີໄດ້ກ່າວໄວ້ຢ່າງຊັດເຈນກ່ຽວກັບພຣະວິນຍານບໍລິສຸດວ່າ ໃນການນໍາມະນຸດໄປສູ່ຄວາມຈິງທັງໝົດນັ້ນ “ພຣະອົງຈະບໍ່ກ່າວແຕ່ລໍາພັງຂອງພຣະອົງເອງ.” (ໂຢຮັນ 16:13.)

// {AA 52.1}

ທາດແທ້ຂອງພຣະວິນຍານບໍລິສຸດແມ່ນເປັນຂໍ້ເລິກລ້ຳ. ຄົນເຮົາບໍ່ສາມາດອະທິບາຍໄດ້ ເພາະວ່າພຣະເຈົ້າຍັງບໍ່ໄດ້ເປີດເຜີຍໃຫ້ຮູ້. ບາງຄົນທີ່ມີຄວາມຄິດເພີ້ຝັນຍັງສາມາດຊອກຫາຂໍ້ພຣະຄໍາພີມາຕິດຕໍ່ກັນເພື່ອສະໜັບສະໜູນຄໍາອະທິບາຍຂອງຕົນ ໂດຍຊອດແຊກຄວາມນຶກຄິດຂອງຕົນເຂົ້າໃນຂໍ້ພຣະຄໍາພີເຫຼົ່ານັ້ນ ແຕ່ການຮັບເອົາຄວາມເຊື່ອຖືເຫຼົ່ານັ້ນຈະບໍ່ເຮັດໃຫ້ຄຣິສຕະຈັກເຂັ້ມແຂງ. ໃນເລື່ອງເຊັ່ນນີ້ທີ່ມີຄວາມເລິກລ້ຳເກີນຄວາມເຂົ້າໃຈຂອງມະນຸດ ໃຫ້ເຮົາມິດງຽບຢູ່ກໍຈະເປັນການດີທີ່ສຸດ. {AA 52.1}

// {AA 52.2}

ໜ້າທີ່ຂອງພຣະວິນຍານບໍລິສຸດໄດ້ຖືກລະບຸໄວ້ຢ່າງຈະແຈ້ງ. ພຣະເຢຊູຊົງກ່າວວ່າ: “ເມື່ອພຣະອົງສະເດັດມາແລ້ວ ພຣະອົງນັ້ນແຫຼະຈະຊົງບັນດົນໃຫ້ໂລກຮູ້ແຈ້ງໃນເລື່ອງຄວາມຜິດບາບ, ຄວາມຊອບທໍາ ແລະ ການພິພາກສາ.” (ໂຢຮັນ 16:8.) ພຣະວິນຍານບໍລິສຸດຊົງເປັນຜູ້ເຮັດໃຫ້ມະນຸດສຳນຶກໃນຄວາມຜິດບາບ. ຖ້າຄົນບາບຕອບສະໜອງຕໍ່ການດົນໃຈຂອງພຣະວິນຍານບໍລິສຸດແລ້ວ ຄົນນັ້ນກໍຈະກັບໃຈໃໝ່ ແລະ ເຫັນຄວາມສໍາຄັນໃນການເຊື່ອຟັງຄໍາສອນຂອງພຣະເຈົ້າ. {AA 52.2}

// {AA 52.3}

ສໍາລັບຄົນບາບທີ່ກັບໃຈໃໝ່ ຄືຜູ້ທີ່ຫິວກະຫາຍຄວາມຊອບທໍາ ພຣະວິນຍານບໍລິສຸດຊົງເປີດເຜີຍໃຫ້ຮູ້ຈັກພຣະບຸດໃນຖານະລູກແກະຂອງພຣະເຈົ້າຜູ້ທີ່ຊົງຮັບເອົາຄວາມຜິດບາບຂອງມະນຸດໂລກ. ພຣະເຢຊູຊົງກ່າວວ່າ: “ພຣະອົງຈະໃຫ້ເຮົາໄດ້ຮັບສະຫງ່າລາສີ ເພາະພຣະອົງຈະນໍາສິ່ງທີ່ເຮົາກ່າວນັ້ນມາປະກາດແກ່ເຈົ້າທັງຫຼາຍ.” (ໂຢຮັນ 16:14.) ພຣະວິນຍານບໍລິສຸດ “ຈະສັ່ງສອນພວກເຈົ້າທຸກສິ່ງ ແລະ ຈະເຕືອນໃຫ້ພວກເຈົ້າລະນຶກເຖິງທຸກສິ່ງ ເຊິ່ງເຮົາໄດ້ບອກພວກເຈົ້າແລ້ວນັ້ນ.” (ໂຢຮັນ 14:26.) {AA 52.3}

// {AA 52.4}

ພຣະເຈົ້າຊົງປະທານພຣະວິນຍານບໍລິສຸດເພື່ອໃຫ້ເກີດການຟື້ນຟູ ເພື່ອຄວາມພົ້ນທີ່ມາຈາກການສິ້ນພຣະຊົນຂອງພຣະຄຣິສນັ້ນຈະໄດ້ເກີດຜົນໃນຊີວິດ. ພຣະວິນຍານບໍລິສຸດຊົງຈູງໃຈມະນຸດດ້ວຍວິທີຕ່າງໆຕະຫລອດເວລາໃຫ້ສົນໃຈໃນການສິ້ນພຣະຊົນຂອງພຣະເຢຊູເທິງໄມ້ກາງແຂນເພື່ອເປັນເຄື່ອງບູຊາໄຖ່ບາບ, ເພື່ອເປີດເຜີຍໃຫ້ໂລກໄດ້ຮູ້ຄວາມຮັກຂອງພຣະເຈົ້າ, ແລະ ໃຫ້ຄົນທີ່ສຳນຶກຜິດໄດ້ຮູ້ສິ່ງປະເສີດໃນພຣະຄໍາພີ. {AA 52.4}

// {AA 52.5}

ຫຼັງຈາກພຣະວິນຍານບໍລິສຸດຊົງດົນໃຈໃຫ້ມະນຸດສຳນຶກໃນຄວາມບາບ ແລະ ເປີດເຜີຍມາດຖານແຫ່ງຄວາມຊອບທໍາໃຫ້ເຫັນແຈ້ງໃນໃຈແລ້ວ, ພຣະອົງຊົງຖອດຄວາມມັກຮັກຝ່າຍໂລກອອກໄປ ແລະ ຖອກເທຄວາມປາຖະໜາອັນບໍລິສຸດເຂົ້າໃສ່ຈິດໃຈ. ພຣະເຢຊູພຣະຜູ້ໂຜດໃຫ້ພົ້ນຊົງກ່າວວ່າ: “ພຣະອົງຈະນໍາເຈົ້າທັງຫຼາຍໄປສູ່ຄວາມຈິງທັງໝົດ.” (ໂຢຮັນ 16:13.) ຖ້າຄົນເຮົາຍິນດີໃຫ້ພຣະວິນຍານບໍລິສຸດຫຼໍ່ຫຼອມ ຊີວິດທັງໝົດຂອງເຮົາຈະໄດ້ຮິບການຊຳລະໃຫ້ບໍລິສຸດ. ພຣະວິນຍານບໍລິສຸດຈະເອົາສິ່ງຂອງຂອງພຣະເຈົ້າມາປະທັບລົງໃນຈິດວິນຍານ. ອໍານາດຂອງພຣະອົງຈະໃຫ້ຮູ້ຢ່າງຈະແຈ້ງວ່າຈະດໍາເນີນຊີວິດແນວໃດ ຈົນບໍ່ຕ້ອງມີມີຜູ້ໃດຜິດພາດເລີຍ. {AA 52.5}

// {AA 53.1}

ຕັ້ງແຕ່ຕົ້ນເດີມມາ ພຣະເຈົ້າຊົງໃຊ້ພຣະວິນຍານບໍລິສຸດໃຫ້ເຮັດວຽກຜ່ານຜູ້ຮັບໃຊ້ທີ່ເປັນມະນຸດ ເພື່ອໃຫ້ສໍາເລັດຕາມແຜນການຂອງພຣະອົງໃນການຊ່ວຍມະນຸດຊາດຜູ້ຫຼົງຜິດ. ສິ່ງນີ້ສະແດງອອກໃນຊີວິດຂອງບັນພະບຸລຸດທັງຫຼາຍ. ພຣະເຈົ້າຊົງປະທານພຣະວິນຍານໃຫ້ນໍາພາ ແລະ ສັ່ງສອນຄຣິສຕະຈັກໃນຖິ່ນກັນດານ ຄືຍຸກສະໄໝຂອງໂມເຊ (ເນເຫມີຢາ 9:20). ແລະ ໃນສະໄໝຂອງອັກຄະສາວົກ ພຣະອົງຊົງຊ່ວຍເຫຼືອຄຣິສຕະຈັກຂອງພຣະອົງຢ່າງຍິ່ງໃຫຍ່ຜ່ານທາງພຣະວິນຍານບໍລິສຸດ. ອໍານາດຂອງພຣະວິນຍານບໍລິສຸດທີ່ໄດ້ຊ່ວຍຊູພວກບັນພະບຸລຸດ, ທີ່ປະທານຄວາມເຊື່ອ ແລະ ຄວາມກ້າຫານແກ່ກາເຫຼັບກັບໂຢຊວຍ, ແລະ ຊ່ວຍໃຫ້ວຽກງານຂອງພວກອິກຄະສາວົກໄດ້ຮັບຄວາມສຳເລັດນັ້ນ ເປັນອຳນາດດຽວກັນທີ່ເສີມກຳລິງໃຫ້ແກ່ລູກຂອງພຣະເຈົ້າໃນທຸກຍຸກສະໄໝສະເມີມາ. ດ້ວຍອໍານາດຂອງພຣະວິນຍານບໍລິສຸດຄຣິສຕຽນຊາວວໍເດັນໃນຍຸກມືດໄດ້ປູທາງໃຫ້ແກ່ການປະຕິຮູບສາສນາໃນທະວີບຢູໂຣບ. ອໍານາດດຽວກັນນີ້ແຫຼະໄດ້ຊ່ວຍໃຫ້ມີການປະກາດໃນຍຸກໃໝ່ ແລະ ຊ່ວຍໃຫ້ການແປພຣະຄໍາພີເປັນພາສາຕ່າງໆສໍາເລັດຜົນ. {AA 53.1}

// {AA 53.2}

 ແລະ ໃນປະຈຸບັນ ພຣະເຈົ້າກໍຍັງໃຊ້ຄຣິສຕະຈັກຂອງພຣະອົງເພື່ອປ່າວປະກາດໃຫ້ຊາວໂລກຮູ້ເຖິງພຣະປະສົງຂອງພຣະອົງ. ໃນທຸກມື້ນີ້ ການປະກາດໄດ້ຂະຫຍາຍຕົວຈາກເມືອງໜຶ່ງໄປສູ່ເມືອງອື່ນ ແລະ ຈາກປະເທດໜຶ່ງໄປສູ່ປະເທດອື່ນ ເພື່ອກະກຽມຕ້ອນຮັບການສະເດັດມາຄັ້ງທີສອງຂອງພຣະເຢຊູຄຣິສ. ມາດຖານແຫ່ງພຣະບັນຍັດຂອງພຣະເຈົ້າໄດ້ຮັບການຍົກຊູໃຫ້ສູງເດັ່ນ. ພຣະວິນຍານຂອງອົງຜູ້ສູງສຸດຊົງບັນດານຈິດໃຈຂອງຜູ້ຄົນ ແລະ ຜູ້ທີ່ຮັບເອົາພຣະວິນຍານນັ້ນກໍໄດ້ກາຍເປັນພະຍານສໍາລັບພຣະເຈົ້າ ແລະ ຄວາມຈິງຂອງພຣະອົງ. ໃນຫຼາຍບ່ອນຫຼາຍແຫ່ງ ຜູ້ຄົນທັງຍິງ ແລະ ຊາຍທີ່ອຸທິດຖວາຍຕົນເພື່ອຮັບໃຊ້ພຣະເຈົ້າກຳລັງແບ່ງປັນຄວາມຈິງເລື່ອງຄວາມພົ້ນຜ່ານທາງພຣະຄຣິສໃຫ້ກັບຄົນອື່ນ. ເມື່ອພວກເຂົາສືບຕໍ່ສ່ອງແສງ ກໍເປັນໃນລັກສະນະດຽວກັນກັບຜູ້ທີ່ໄດ້ຮັບພຣະວິນຍານບໍລິສຸດໃນວັນເພັນເຕຄໍສະເຕ ຄືພວກເຂົາກໍຍິ່ງໄດ້ຮັບອໍານາດຂອງພຣະວິນຍານບໍລິສຸດຫຼາຍຂຶ້ນແລ້ວຫຼາຍຂຶ້ນອີກ. ໂລກຈະໄດ້ສະຫວ່າງແຈ້ງດ້ວຍລັດສະໝີຂອງພຣະເຈົ້າຢ່າງນີ້ແຫຼະ. {AA 53.2}

// {AA 54.1}

ໃນທາງກົງກັນຂ້າມ ມີບາງຄົນແທນທີ່ຈະສວຍໃຊ້ໂອກາດພັດທະນາຈິດວິນຍານຂອງຕົນ ຊໍ້າພັດນັ່ງຖ້າມື້ຖ້າວັນໃຫ້ມີການຟື້ນຟູຈິດວິນຍານເປັນພິເສດເພື່ອຈະມີຄວາມສາມາດເພີ່ມຂຶ້ນໃນການນຳພາຄົນອື່ນມາຮູ້ຈັກຄວາມຈິງ. ດ້ວຍເຫດນັ້ນ ພວກເຂົາຈຶ່ງປ່ອຍໃຫ້ໂອກາດໃນການຊ່ວຍເຫຼືອຄົນອື່ນນັ້ນເສຍໄປລ້າໆ. ພວກເຂົາລະເລີຍໜ້າທີ່ໃນປັດຈຸບັນ ທັງສູນເສຍໂອກາດ ແລະ ປ່ອຍປະໃຫ້ແສງສະຫວ່າງຂອງຕົນມອດລົງ ໃນຂະນະທີ່ເຝົ້າຝັນເຖິງເວລາໃນອະນາຄົດທີ່ພວກເຂົາຈະໄດ້ຮັບພຣະພອນເປັນພິເສດ, ທັງຈະໄດ້ຮັບການປ່ຽນແປງ ແລະ ຖືກບັນດານໃຫ້ພ້ອມຮັບໃຊ້ໂດຍບໍ່ຕ້ອງອອກເຫື່ອເທແຮງແຕ່ຢ່າງໃດເລີຍ. {AA 54.1}

// {AA 54.2}

ແມ່ນຄວາມຈິງ ໃນຍຸກສຸດທ້າຍ ຄືເມື່ອວຽກງານຂອງພຣະເຈົ້າໃນໂລກກຳລັງສໍາເລັດລົງ ພຣະວິນຍານບໍລິສຸດຈະຊົງນຳພາຜູ້ເຊື່ອທີ່ອຸທິດຕົນໃຫ້ພະຍາຍາມຢ່າງຈິງຈັງ ແລະ ຄວາມພະຍາຍາມນັ້ນຈະໄດ້ຮັບການຊ່ວຍເຫຼືອພິເສດຈາກພຣະເຈົ້າ. ຜູ້ທໍານວາຍໃນພຣະຄໍາພີໄດ້ທໍານວາຍວ່າ ພຣະເຈົ້າຈະປະທານພຣະວິນຍານບໍລິສຸດໃຫ້ຄຣິສຕະຈັກຂອງພຣະອົງເປັນພິເສດ ປຽບເໝືອນຝົນຕົ້ນລະດູ ແລະ ຝົນປາຍລະດູ ທີ່ຕົກໃນລະດູເຜາະປູກ ແລະ ລະດູເກັບກ່ຽວ. ການຖອກເທພຣະວິນຍານບໍລິສຸດໃຫ້ກັບພວກສາວົກນັ້ນຖືວ່າແມ່ນການເລີ່ມຕົ້ນຂອງຝົນຕົ້ນລະດູ ເຊິ່ງໄດ້ເກີດຜົນຢ່າງສະຫງ່າງາມ. ພຣະວິນຍານບໍລິສຸດຈະສະຖິດຢູ່ກັບຄຣິສຕະຈັກທີ່ແທ້ຈິງຈົນສິ້ນການເວລາ - {AA 54.2}

// {AA 55.1}

ແຕ່ກ່ອນຈະສິ້ນສຸດລະດູເກັບກ່ຽວ ພຣະເຈົ້າຊົງສັນຍາວ່າຈະປະທານພຣະວິນຍານບໍລິສຸດໃຫ້ອີກເປັນການພິເສດ ເພື່ອກະກຽມຄຣິສຕະຈັກຂອງພຣະອົງສໍາລັບການສະເດັດມາຂອງບຸດມະນຸດ. ການຖອກເທພຣະວິນຍານບໍລິສຸດນີ້ປຽບເໝືອນຝົນປາຍລະດູ; ໃຫ້ຄຣິສຕຽນທຸກຄົນທູນອ້ອນວອນ “ຂໍຝົນປາຍລູດູຈາກອົງພຣະຜູ້ເປັນເຈົ້າ.” ແລ້ວພຣະເຈົ້າຈະ “ສົ່ງພະຍຸຝົນກັບຫ່າຝົນລົງມາໃຫ້ແກ່ປະຊາຊົນ.” (ເສກາລິຢາ 10:1.) ພຣະອົງຈະ “ເທຝົນ... ໃຫ້ຝົນຕົ້ນລະດູ ແລະ ປາຍລະດູ.” (ໂຢເອນ 2:23.) {AA 55.1}

// {AA 55.2}

ແຕ່ວ່າຖ້າສະມາຊິກໃນຄຣິສຕະຈັກຂອງພຣະເຈົ້າໃນປະຈຸບັນບໍ່ມີສາຍສໍາພັນແໜ້ນແຟ້ນກັບພຣະເຈົ້າຜູ້ເປັນກົກເຄົ້າຂອງການເຕີບໃຫຍ່ດ້ານຈິດວິນຍານ ພວກເຂົາຈະບໍ່ພ້ອມສໍາລັບການເກັບກ່ຽວ. ຖ້າບໍ່ຜັດຕະກຽງ ແລະ ຮັກສາໄຟໃຫ້ລຸກຢູ່ ຈະບໍ່ໄດ້ຮັບພຣະຄຸນເພີ່ມໃນຍາມຈໍາເປັນ. {AA 55.2}

// {AA 55.3}

ມີແຕ່ຜູ້ທີ່ຮັບເອົາພຣະຄຸນເປັນປະຈໍາທີ່ຈະໄດ້ຮັບອໍານາດຕາມຄວາມຈໍາເປັນໃນແຕ່ລະມື້ລະວັນ ແລະ ຕາມຄວາມສາມາດໃນການນໍາໃຊ້ອໍານາດດັ່ງກ່າວ. ຄົນເຫຼົ່ານີ້ ບໍ່ລໍຄອຍອະນາຄົດໃຫ້ໄດ້ຮັບອໍານາດຈາກພຣະວິນຍານບໍລິສຸດເພື່ອໃຫ້ພ້ອມສໍາລັບການນຳຄົນໃຫ້ກັບໃຈ ແຕ່ພວກເຂົາໄດ້ມອບຕົນເອງໃຫ້ກັບພຣະເຈົ້າໃນແຕ່ລະມື້ ເພື່ອໃຫ້ພຣະອົງສ້າງເປັນພາຊະນະຮັບໃຊ້ຂອງພຣະອົງ. ໃນແຕ່ລະມື້ພວກເຂົາໄດ້ໃຊ້ໂອກາດໃກ້ຕົວເພື່ອໃຫ້ເກີດປະໂຫຍດໃນການຮັບໃຊ້. ໃນແຕ່ລະມື້ກໍເປັນພະຍານໃຫ້ກັບພຣະເຈົ້າບໍ່ວ່າຈະຢູ່ແຫ່ງຫົນໃດກໍຕາມ ບໍ່ວ່າຈະຢູ່ໃນເຮືອນໃນຊານຫຼືຢູ່ໜ້າວຽກໃນບ່ອນສາທາລະນະ. {AA 55.3}

// {AA 56.1}

ຜູ້ທີ່ອຸທິດຕົນຮັບໃຊ້ພຣະເຈົ້າໄດ້ຮັບກຳລັງໃຈເມື່ອຮູ້ວ່າແມ່ນແຕ່ພຣະເຢຊູເອງເມື່ອພຣະອົງຍັງຢູ່ໃນໂລກພຣະອົງກໍຍັງອະທິຖານທູນຂໍໃຫ້ພຣະເຈົ້າປະທານພຣະຄຸນໃໝ່ຕາມຄວາມຈຳເປັນໃນແຕ່ລະມື້ ແລ້ວຫຼັງຈາກອະທິຖານສົນທະນາກັບພຣະເຈົ້ານັ້ນພຣະອົງກໍອອກໄປຊ່ວຍເຫຼືອ ແລະ ອວຍພອນຄົນອື່ນ. ເບິ່ງແມ! ພຣະບຸດຂອງພຣະເຈົ້າກົ້ມກາບອະທິຖານຕໍ່ພຣະບິດາ! ເຖິງວ່າພຣະເຢຊູເປັນບຸດຂອງພຣະເຈົ້າ ພຣະອົງຍັງໄດ້ເສີມຄວາມເຊື່ອຂອງຕົນໃຫ້ເຂັ້ມແຂງດ້ວຍການອະທິຖານ ແລະ ຍ້ອນໃກ້ຊິດກັບພຣະເຈົ້າ ພຣະເຢຊູໄດ້ຮັບອໍານາດເພື່ອຕໍ່ຕ້ານມານຮ້າຍ ແລະ ເພື່ອບົວລະບັດຮັບໃຊ້ມະນຸດ. ພຣະເຢຊູໃນຖານະບຸດມະນຸດຊົງປຽບເໝືອນອ້າຍກົກຂອງມະນຸດຊາດ. ພຣະອົງຊົງຮູ້ຄວາມຈໍາເປັນຂອງຜູ້ທີ່ປາຖະໜາຢາກຮັບໃຊ້ພຣະອົງ ເຖິງວ່າອ່ອນແອ ແລະ ອາໄສຢູ່ໃນໂລກທີ່ເຕັມໄປດ້ວຍຄວາມຜິດບາບ ແລະ ການທົດລອງ. ພຣະອົງຊົງຮູ້ວ່າຜູ້ທີ່ພຣະອົງຊົງເອີ້ນໃຫ້ຮັບໃຊ້ນັ້ນເປັນຄົນອ່ອນແອ ມີຄວາມຜິດພາດ ແຕ່ພຣະອົງຊົງສັນຍາວ່າ ຈະຊ່ວຍເຫຼືອຜູ້ທີ່ມອບກາຍຖວາຍໃຈທັງໝົດເພື່ອການຮັບໃຊ້ພຣະອົງ. ແບບຢ່າງຂອງພຣະອົງເປັນສິ່ງຮັບປະກັນໄດ້ວ່າ ການອະທິຖານດ້ວຍຄວາມເຊື່ອຢ່າງຈິງຈັງ ແລະ ອົດທົນ ຄືຄວາມເຊື່ອທີ່ນໍາໄປສູ່ການເພິ່ງພາພຣະເຈົ້າຢ່າງສິ້ນເຊີງ ແລະ ອຸທິດຕົນຮັບໃຊ້ພຣະອົງໂດຍບໍ່ມີເງື່ອນໄຂ ຄວາມເຊື່ອເຊັ່ນນີ້ຈະໄດ້ຮັບການຊ່ວຍເຫຼືອຈາກພຣະວິນຍານບໍລິສຸດ ເພື່ອຕໍ່ສູ້ກັບຄວາມບາບ. {AA 56.1}

// {AA 56.2}

ຜູ້ຮັບໃຊ້ທຸກຄົນທີ່ປະຕິບັດຕາມແບບຢ່າງຂອງພຣະຄຣິສຈະມີຄວາມພ້ອມໃນການຮັບເອົາ ແລະ ນໍາໃຊ້ອໍານາດທີ່ພຣະເຈົ້າຊົງສັນຍາໄວ້ວ່າຈະປະທານໃຫ້ແກ່ຄຣິສຕະຈັກຂອງພຣະອົງ ເປັນດັ່ງສານເລັ່ງໃຫ້ຜົນລະປູກໃນໂລກສຸກໄວ. ໃນແຕ່ລະເຊົ້າ ເມື່ອຜູ້ປະກາດຂ່າວປະເສີດຄູ້ເຂົ່າຕໍ່ໜ້າພຣະເຈົ້າ ແລະ ປະຕິຍານຕົນເພື່ອການຮັບໃຊ້ພຣະອົງຄືນໃໝ່ ພຣະອົງຈະຊົງປະທານພຣະວິນຍານບໍລິສຸດໃຫ້ກັບພວກເຂົາ ພ້ອມດ້ວຍອໍານາດໃນການຟື້ນຟູ ແລະ ການຊໍາລະລ້າງໃຫ້ບໍລິສຸດ. ເມື່ອກ້າວອອກໄປ ພວກເຂົາກໍໝັ້ນໃຈໄດ້ວ່າພຣະວິນຍານບໍລິສຸດເຊິ່ງເບິ່ງບໍ່ເຫັນນັ້ນ ເຮັດໃຫ້ພວກເຂົາກາຍເປັນ “ຜູ້ຮ່ວມທໍາງານກັບພຣະເຈົ້າ.” (1 ໂກຣິນໂທ 3:9) {AA 56.2}
