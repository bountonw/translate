= 10

== ຜູ້ສະຫຼະຊີວິດເພື່ອພຣເຢຊູຄົນທໍາອິດ

==== ອີງຕາມ ກິດຈະການ 6:5–15; 7.

// {AA 97.1}

ຊະເຕຟາໂນ ຜູ້ໂດດເດັ່ນທີ່ສຸດໃນບັນດາຜູ້ດູແລຮັບໃຊ້ເຈັດຄົນ ເປັນຄົນຢໍາເກງພຣະເຈົ້າ ແລະ ມີຄວາມເຊື່ອທີ່ເຂັ້ມແຂງ. ເຖິງວ່າເກີດເປັນຄົນຢິວ ແຕ່ເພິ່ນກໍສາມາດເວົ້າພາສາກຣີກໄດ້ ແລະ ຮູ້ຮີດຄອງທໍານຽມຂອງຄົນຄຣີກ. ສະນັ້ນ ເພິ່ນຈຶ່ງມີໂອກາດເທດສະໜາໃນໂຮງທໍາຂອງຊາວຢິວທີ່ປາກພາສາກຣີກ. ເພິ່ນຫ້າວຫັນໃນວຽກງານຂອງພຣະຄຣິສ ແລະ ປະກາດຄວາມເຊື່ອຂອງຕົນຢ່າງກ້າຫານ. ທໍາມະຈານ ແລະ ນັກປາດຫຼາຍຄົນໄດ້ໂຕ້ຖຽງກັບເພິ່ນ. ພວກເຂົາໝັ້ນໃຈວ່າຈະເອົາຊະນະໄດ້ຢ່າງງ່າຍດາຍ ແຕ່ “ຄົນເຫຼົ່ານັ້ນຕໍ່ສູ້ກັບຄໍາທີ່ທ່ານກ່າວດ້ວຍສະຕິປັນຍາ ແລະ ດ້ວຍພຣະວິນຍານບໍ່ໄດ້.” (ກິດຈະການ 6:10) ເພິ່ນບໍ່ພຽງແຕ່ກ່າວດ້ວຍອໍານາດຂອງພຣະວິນຍານເທົ່ານັ້ນ ແຕ່ຍັງໄດ້ສະແດງໃຫ້ເຫັນວ່າ ຮູ້ຄໍາພະຍາກອນ ແລະ ກົດບັນຍັດຂອງພຣະເຈົ້າທຸກປະການ. ເພິ່ນໄດ້ປົກປ້ອງຄວາມຈິງທີ່ຕົນຍຶດຖື ແລະ ເອົາຊະນະຄູ່ຕໍ່ສູ້ໄດ້ຢາງສົມບູນ. ສິ່ງນີ້ໄດ້ສໍາເລັດຕາມຄໍາພະຍາກອນທີ່ວ່າ: “ດັ່ງນັ້ນ ພວກເຈົ້າຕ້ອງກຽມໃຈໄວ້ໃຫ້ໝັ້ນຄົງ ເພື່ອບໍ່ໃຫ້ພວກເຈົ້າກະວົນກະວາຍໃຈລ່ວງໜ້າວ່າ ຈະກ່າວປ້ອງກັນຕົວເອງຢ່າງໃດ ເພາະເຮົາຈະໃຫ້ເຈົ້າທັງຫຼາຍມີຖ້ອຍຄໍາ ແລະ ສະຕິປັນຍາ ເຊິ່ງພວກຜູ້ຂັດຂວາງຕໍ່ສູ້ຈະບໍ່ສາມາດໂຕ້ຕອບຫຼືໂຕ້ແຍ້ງພວກເຈົ້າໄດ້.” (ລູກາ 21:14, 15.) {AA 97.1}

// {AA 98.1}

ເມື່ອພວກປະໂຣຫິດ ແລະ ເຈົ້າໜ້າທີ່ຢິວເຫັນວ່າຄໍາເທດສະໜາຂອງຊະເຕຟາໂນປະກອບດ້ວຍຣິດອໍານາດ ພວກເຂົາກໍເຕັມໄປດ້ວຍຄວາມຄຽດແຄ້ນແໜ້ນໃຈ. ແທນທີ່ຈະຮັບຟັງເຫດຜົນຂອງເພິ່ນ ພວກເຂົາຊໍ້າພັດວາງແຜນຈະຂ້າເພິ່ນຖິ້ມ. ຫຼາຍຄັ້ງພວກເຂົາໄດ້ຊື້ຈ້າງເຈົ້າໜ້າທີ່ໂຣມັນໃຫ້ເບິ່ງຂ້າມການຈັບກຸມ, ການດໍາເນີນຄະດີ, ການລົງໂທດ, ແລະ ການສັງຫານນັກໂທດຕາມຄວາມຕ້ອງການຂອງຄົນຢິວ. ຝ່າຍສັດຕູຂອງຊະເຕຟາໂນຄິດວ່າ ຈະສາມາດດຳເນີນການກັບເພິ່ນຕາມວິທີເດີມໂດຍທີ່ພວກຕົນບໍ່ຕ້ອງຮັບອັນຕະລາຍ. ຜູ້ນຳເຫຼົ່ານັ້ນຈຶ່ງຍອມສ່ຽງ ແລະ ໄດ້ຈັບເອົາເພິ່ນໄປດໍາເນີນຄະດີຢູ່ສານສູງສຸດ. {AA 98.1}

// {AA 98.2}

ພວກເຂົາໄດ້ເອີ້ນເອົາຄົນຢິວມີຄວາມຮູ້ຈາກປະເທດຕ່າງໆອ້ອມຂ້າງມາໂຕ້ແຍ້ງກັບຊະເຕຟາໂນ. ໂຊໂລຊາວເມືອງຕາໂຊກໍມາ ແລະ ເປັນໂຕຕັ້ງໂຕຕີໃນການຕໍ່ສູ້ເພິ່ນ. ໂຊໂລໄດ້ໃຊ້ທັກສະການເວົ້າການວ່າ ແລະ ຫຼັກການຂອງພວກຢິວເປັນເຄື່ອງຕໍ່ສູ້ ເພື່ອໃຫ້ຄົນທັງຫຼາຍເຊື່ອວ່າສິ່ງທີ່ຊະເຕຟາໂນສິດສອນນັ້ນເປັນຄໍາຫຼອກລວງ ແລະ ອັນຕະລາຍ; ແຕ່ໂຊໂລຊໍ້າພັດເຫັນວ່າ ຊະເຕຟາໂນຮູ້ພຣະປະສົງຂອງພຣະເຈົ້າຢ່າງແທ້ຈິງ ຄືການປະກາດຂ່າວປະເສີດໃຫ້ຊາດອື່ນໆໄດ້ຮູ້. {AA 98.2}

// {AA 98.3}

ເມື່ອພວກປະໂຣຫິດ ແລະ ພວກຜູ້ນໍາຢິວບໍ່ສາມາດເອົາຊະນະປັນຍາອັນແຫຼມຄົມ ແລະ ໜັກແໜ້ນຂອງຊະເຕຟາໂນໄດ້ ພວກເຂົາກໍວາງແຜນຈະຂ້າເພິ່ນເສີຍ ເພື່ອແກ້ແຄ້ນ ແລະ ໃຫ້ເປັນຕົວຢ່າງ ເພື່ອປ້ອງກັນບໍ່ໃຫ້ຄົນອື່ນຮັບເອົາຄໍາສອນຂອງເພິ່ນເພາະມີຄວາມຢ້ານກົວ. ພວກເຂົາໄດ້ຈ້າງຄົນມາເປັນພະຍານເທັດ ກ່າວຫາວ່າຊະເຕຟາໂນໝິ່ນປະໝາດພຣະວິຫານ ແລະ ພຣະບັນຍັດຂອງພຣະເຈົ້າ ໂດຍເວົ້າວ່າ: “ພວກເຮົາໄດ້ຍິນຄົນນີ້ເວົ້າວ່າ ເຢຊູໄທນາຊາເຣັດຈະທໍາລາຍພຣະວິຫານຫຼັງນີ້ ແລະ ຈະປ່ຽນທໍານຽມທີ່ໂມເຊໄດ້ໄວ້ໃຫ້ແກ່ພວກເຮົາ.” (ກິດຈະການ 6:14.) {AA 98.3}

// {AA 99.1}

ໃນຂະນະທີ່ຊະເຕຟາໂນກໍາລັງຢືນຢູ່ຕໍ່ໜ້າສານຕັດສິນຢູ່ນັ້ນ ມີແສງສ່ອງອອກມາຈາກໃບໜ້າຂອງເພິ່ນ. “ບັນດາຄົນທີ່ນັ່ງຢູ່ໃນສະພາສູງສຸດນັ້ນໄດ້ແນມໄປເບິ່ງຊະເຕຟາໂນ ແລະ ເຫັນວ່າ ໜ້າຂອງເພິ່ນຜ່ອງໃສເປັນເໝືອນໜ້າຂອງເທວະດາ.” (ກິດຈະການ 6:15.) ຫຼາຍຄົນເມື່ອເຫັນແລ້ວກໍຕົວສັ່ນ ແລະ ປົກໜ້າຂອງຕົນເອງໄວ້. ປານນັ້ນຄວາມບໍ່ເຊື່ອ ແລະ ຄວາມຄຽດແຄ້ນແໜ້ນໃຈຂອງບັນດາຜູ້ນຳກໍບໍ່ໄດ້ຫຼຸດລົງເລີຍ. {AA 99.1}

// {AA 99.2}

ເມື່ອຖືກຊັກຖາມ ສຽງຕອບໂຕ້ອັນແຈ່ມໃສ ແລະ ໜ້າເກງຂານຂອງຊະເຕຟາໂນດັງກ້ອງທົ່ວຫ້ອງຕັດສິນ. ພວກເຂົາຕົກຊະເງີ້ ເມື່ອເພິ່ນເວົ້າປະຫວັດຄວາມເປັນມາຂອງຊົນຊາດທີ່ພຣະເຈົ້າຊົງເລືອກສັນໃຫ້ພວກເຂົາຟັງ. ເພິ່ນໄດ້ກ່າວຊີ້ແຈງຢ່າງລະອຽດ ກ່ຽວກັບແກ່ນແທ້ຂອງລະບົບການປົກຄອງຊາດຢິວ ແລະ ຄວາມໝາຍດ້ານຈິດວິນຍານ ເຊິ່ງສະແດງອອກຜ່ານພຣະຄຣິສ, ທັງໄດ້ກ່າວຖ້ອຍຄໍາຂອງໂມເຊ ທີ່ທໍານວາຍກ່ຽວກັບພຣະເມຊີອາວ່າ: “ພຣະເຈົ້າຈະໃຊ້ຜູ້ທໍານວາຍຄົນໜຶ່ງໃຫ້ເກີດມາເພື່ອພວກເຈົ້າ ດັ່ງທີ່ພຣະອົງໄດ້ໃຊ້ຂ້າພະເຈົ້າ ແລເພິ່ນຈະເປັນຄົນໜຶ່ງໃນປະຊາຊົນຂອງພວກເຈົ້າເອງ.” (ກິດຈະການ 7:37.) ຊະເຕຟາໂນໄດ້ຢືນຢັນຄວາມຈົງຮັກພັກດີຂອງຕົນຕໍ່ພຣະເຈົ້າ ແລະ ຕໍ່ຄວາມເຊື່ອຂອງຄົນຢິວ ໃນຂະນະທີ່ຊີ້ແຈງໃຫ້ເຫັນວ່າ ກົດບັນຍັດທີ່ຊາວຢິວຫວັງເພິ່ງເພື່ອຈະໄດ້ຮັບຄວາມພົ້ນນັ້ນບໍ່ສາມາດປົກປ້ອງພວກເຂົາຈາກການກາບໄຫວ້ຮູບເຄົາລົບໄດ້. ເພິ່ນໄດ້ກ່າວໃຫ້ເຫັນວ່າ ພຣະເຢຊູຄຣິສກ່ຽວເນື່ອງກັບປະຫວັດສາດທັງໝົດຂອງຊາວຢິວ ແລະ ໄດ້ກ່າວອ້າງອີງເຖິງການສ້າງພຣະວິຫານ ແລະ ຖ້ອຍຄໍາຂອງໂຊໂລໂມນກັບເອຊາຢາ ດັ່ງນີ້: “ເຖິງປານນັ້ນ ພຣະເຈົ້າອົງສູງສຸດກໍບໍ່ໄດ້ສະຖິດຢູ່ບ່ອນມືມະນຸດສ້າງ ຕາມທີ່ຜູ້ທໍານວາຍໄດ້ກ່າວໄວ້ວ່າ, ອົງພຣະຜູ້ເປັນເຈົ້າກ່າວວ່າ ‘ສະຫວັນຊັ້ນຟ້າເປັນພຣະທີ່ນັ່ງຂອງເຮົາ ແຜ່ນດິນໂລກກໍເປັນບ່ອນຮອງຕີນຂອງເຮົາ. ພວກເຈົ້າຈະສ້າງບ່ອນຢູ່ຊະນິດໃດສໍາລັບເຮົາ? ສະຖານທີ່ໃດໜໍທີ່ພໍຈະເປັນບ່ອນໃຫ້ເຮົາອາໄສຢູ່? ຊັບພະທຸກສິ່ງທັງໝົດເຫຼົ່ານີ້ ມືຂອງເຮົາໄດ້ສ້າງໄວ້ທັງສິ້ນບໍ່ແມ່ນບໍ?’” (ກິດຈະການ 7:48–50) {AA 99.2}

// {AA 100.1}

ພໍສະເຕຟາໂນກ່າວຮອດຈຸດນີ້ແລ້ວສານກໍເລີ່ມວຸ້ນວາຍ. ເມື່ອຊະເຕຟາໂນເວົ້າຮອດຄວາມກ່ຽວພັນລະຫວ່າງພຣະຄຣິສກັບຄໍາທໍານວາຍ ແລະ ກ່າວອ້າງເຖິງພຣະວິນຫານນັ້ນ ມະຫາປະໂຣຫິດຕັ້ງຕິວ່າ#todo(ຕົກສະເງີ້/ຕົກຕະລຶງ/ຜິດມະຫັນ) ແລ້ວຈີກເສື້ອຄຸມຂອງຕົນເອງ. ສໍາລັບຊະເຕຟາໂນແລ້ວ ການຕັ້ງຕິນີ້ເປັນສັນຍານໃຫ້ຮູ້ວ່າຕົນເອງຈະຖືກຂ້າຕາຍແທ້ໆ. ພໍເຫັນການຕໍ່ຕ້ານຈາກພວກຜູ້ນໍາຢິວ ເພິ່ນກໍຮູ້ວ່າ ນີ້ຄືການເປັນພະຍານຄັ້ງສຸດທ້າຍແລ້ວ. ເຖິງວ່າຍັງເທດສະໜາບໍ່ສຸດເທື່ອ ແຕ່ກໍຕ້ອງເຝົ້າທັນທີ. {AA 100.1}

// {AA 100.2}

ດັ່ງນັ້ນ ຊະເຕຟາໂນຈຶ່ງປ່ຽນທິດຈາກການຖອດຖອນບົດຮຽນໃນເລື່ອງປະຫວັດສາດ ມາເວົ້າໃສ່ຄະນະຕັດສິນທີ່ຈິດໃຈກຳລັງຟົດເດືອດຢູ່ນັ້ນວ່າ: “ພວກເຈົ້າຊ່າງດື້ດ້ານແທ້ນໍ ໃຈຂອງພວກເຈົ້າຊ່າງຄືກັບໃຈຂອງຄົນທີ່ບໍ່ນັບຖືພຣະເຈົ້າ ຫູຂອງພວກເຈົ້າຊ່າງໜັກຕໍ່ພຣະຄໍາແທ້ໆ ບັນພະບຸລຸດຂອງພວກເຈົ້າເປັນຢ່າງໃດ ພວກເຈົ້າກໍເປັນຢ່າງນັ້ນ ຄືເຈົ້າທັງຫຼາຍຂັດຂວາງພຣະວິນຍານບໍລິສຸດເຈົ້າຢູ່ສະເໝີ. ມີຜູ້ທໍານວາຍຄົນໃດແດ່ ທີ່ບັນພະບຸລຸດຂອງພວກເຈົ້າບໍ່ໄດ້ຂົ່ມເຫັງ? ພວກເຈົ້າໄດ້ຂ້າບັນດາຄົນທີ່ນໍາຖ້ອຍຄໍາຂອງພຣະເຈົ້າມາໃຫ້ ຄືຄົນທີ່ໄດ້ປະກາດລ່ວງໜ້າວ່າ ພຣະຜູ້ຮັບໃຊ້ອົງຊອບທໍາຈະມາ, ບັດນີ້ເຈົ້າທັງຫຼາຍໄດ້ເປັນຜູ້ມອບພຣະອົງໄວ້ ແລະ ສັງຫານພຣະອົງເສຍ. ເຈົ້າທັງຫຼາຍເປັນຜູ້ທີ່ໄດ້ຮັບກົດບັນຍັດຂອງພຣະເຈົ້າ ຈາກເທວະດາ, ແຕ່ພວກເຈົ້າບໍ່ໄດ້ເຊື່ອຟັງຕາມກົດບັນຍັດນັ້ນເລີຍ.” (ກິດຈະການ 7:51–53.) {AA 100.2}

// {AA 100.3}

ເມື່ອໄດ້ຍິນດັ່ງນັ້ນ ພວກປະໂຣຫິດ ແລະ ພວກເຈົ້າໜ້າທີ່ກໍໂມໂຫໂວຍວາຍຂຶ້ນ. ພວກເຂົາກັດແຂ້ວກັດຄ້າງ ແລະ ແລ່ນໄປໃສ່ຊະເຕຟາໂນ ຄືກັບສັດຮ້າຍ. ພໍເຫັນສີໜ້າອັນປ່າເຖື່ອນຂອງພວກເຂົາ ຊະເຕຟາໂນກໍຮູ້ຊະຕາກໍາຂອງຕົນ ແຕ່ກໍບໍ່ໄດ້ຫວັ່ນໄຫວ. ສໍາລັບຊະເຕຟາໂນແລ້ວ ຄວາມຢ້ານຕາຍໄດ້ບິນໜີໄປໄກ ແລະ ຄວາມໃຈຮ້າຍຂອງພວກປະໂຣຫິດກັບຄວາມຟົດເດືອດໃນສານກໍບໍ່ໄດ້ເຮັດໃຫ້ເພິ່ນສະຖົກສະທ້ານແຕ່ຢ່າງໃດ. ຄວາມວຸ້ນວາຍໃນສະຖານທີ່ນັ້ນໄດ້ຈາງຫາຍໄປຈາກສາຍຕາຂອງຊະເຕຟາໂນ. ປະຕູສະຫວັນໄດ້ເປີດອອກ ແລະ ເພິ່ນໄດ້ເຫັນສະຫງ່າຣາສີຂອງພຣະເຈົ້າ ກັບພຣະຄຣິສຊົງຢືນຢູ່ ພ້ອມທີ່ຈະຊ່ວຍຊູຜູ້ຮັບໃຊ້ຂອງພຣະອົງ. ຊະເຕຟາໂນໄດ້ກ່າວຢ່າງມີໄຊວ່າ: “ເບິ່ງແມ່! ຂ້າພະເຈົ້າເຫັນທ້ອງຟ້າໄຂອອກ ເຫັນບຸດມະນຸດກໍາລັງຢືນຢູ່ທີ່ກໍ້າຂວາມືຂອງພຣະເຈົ້າ.” (ກິດຈະການ 7:56.) {AA 100.3}

// {AA 101.1}

ໃນຂະນະທີ່ຊະເຕຟາໂນກໍາລັງບອກສິ່ງທີ່ຕົນເຫັນຢູ່ນັ້ນ ພວກເຂົາອົດບໍ່ໄດ້ ຈຶ່ງພາກັນຮ້ອງຂຶ້ນ ເອົາມືອັດຫູ ແລະ ຫຼູບໃສ່ຊະເຕຟາໂນທັນທີ. “ພວກເຂົາຊຸກຊະເຕຟາໂນອອກໄປນອກເມືອງ ແລະ ແກວ່ງກ້ອນຫີນໃສ່.” “ພວກເຂົາພາກັນສືບຕໍ່ແກ່ວງກ້ອນຫີນໃສ່ຊະເຕຟາໂນ ຂະນະທີ່ເພິ່ນກໍາລັງພາວັນນາອະທິຖານວ່າ: ‘ຂ້າແຕ່ພຣະອົງເຈົ້າເຢຊູ ຂໍໂຜດຮັບເອົາຈິດວິນຍານຂອງຂ້ານ້ອຍດ້ວຍເຖີດ.’ ຊະເຕຟາໂນຄູ້ເຂົ່າລົງ ແລະ ຮ້ອງຂຶ້ນດ້ວຍສຽງດັງວ່າ, ‘ຂ້າແດ່ພຣະອົງເຈົ້າ ຂໍຊົງໂຜດຍົກບາບກໍາໃຫ້ພວກເຂົາດ້ວຍເທີ້ນ.’ ເມື່ອກ່າວຄໍານີ້ແລ້ວ ເພິ່ນກໍສິ້ນໃຈຕາຍ.” (ກິດຈະການ 7:58–60.) {AA 101.1}

// {AA 101.2}

ຊະເຕຟາໂນບໍ່ໄດ້ຖືກສານຕັດສິນລົງໂທດຕາມກົດໝາຍ ແຕ່ພວກຢິວໄດ້ໃຊ້ເງິນຈໍານວນຫຼາຍຊື້ຈ້າງບໍ່ໃຫ້ເຈົ້າໜ້າທີ່ໂຣມັນສືບຄົ້ນການຕາຍດັ່ງກ່າວ. {AA 101.2}

// {AA 101.3}

ການສະຫຼະຊີວິດຂອງຊະເຕຟາໂນໄດ້ເຮັດໃຫ້ຜູ້ທີ່ເຫັນເກີດຄວາມປະທັບໃຈ. ແສງອັນຜ່ອງໃສໃນໃບໜ້າຂອງເພິ່ນ ແລະ ຖ້ອຍຄໍາອັນຊາບຊຶ້ງໃຈຍັງຄົງຢູ່ໃນຄວາມຊົງຈຳຂອງຜູ້ທີ່ເຫັນເຫດການ ທັງເປັນຫຼັກຖານແກ່ຄວາມຈິງທີ່ເພິ່ນໄດ້ປ່າວປະກາດ. ການຕາຍຂອງຊະເຕຟາໂນເປັນເຫດໃຫ້ຄຣິສຕະຈັກໄດ້ຮັບຄວາມຍາກລຳບາກຢ່າງແສນສາຫັດ ແຕ່ໃນຂະນະດຽວກັນກໍເຮັດໃຫ້ໂຊໂລຮັບເຊື່ອພຣະເຈົ້າ, ເພາະໂຊໂລບໍ່ສາມາດລຶບພາບຄວາມເຊື່ອໝັ້ນ ແລະ ໃບໜ້າອັນສະຫງ່າຣາສີຂອງຊະເຕຟາໂນໄປໄດ້ເລີຍ. {AA 101.3}

// {AA 101.4}

ໃນເວລາທີ່ຊະເຕຟາໂນຖືກລາກຂຶ້ນສານ ແລະ ຖືກຂ້າຕາຍ ໂຊໂລເຕັມດ້ວຍຄວາມຫ້າວຫັນອັນປ່ວງບ້າ ຕໍ່ມາເມື່ອເລິກຢູ່ໃນໃຈບໍ່ສາມາດປະຕິເສດໄດ້ວ່າພຣະເຈົ້າຊົງໃຫ້ກຽດຊະເຕຟາໂນໃນເວລາທີ່ມະນຸດດູຖູກ ໂຊໂລກໍຍິ່ງເຈັບແຄ້ນໃຈ. ໂຊໂລໄດ້ສືບຕໍ່ຂົ່ມເຫັງຄົນຂອງພຣະເຈົ້າ ໂດຍການຊອກຈັບ, ລາກອອກຈາກເຮືອນຈາກຊານ, ແລະ ມອບໃຫ້ພວກປະໂຣຫິດກັບພວກເຈົ້າໜ້າທີ່ຢິວເພື່ອເອົາໄປກັກຂັງ ແລະ ຂ້າຖິ້ມ. ຄວາມຫ້າວຫັນໃນການຂົ່ມເຫັງນີ້ໄດ້ເຮັດໃຫ້ຄຣິສຕຽນໃນກຸງເຢຣູຊາເລັມຢ້ານກົວ. ສ່ວນເຈົ້າໜ້າທີ່ໂຣມັນກໍບໍ່ໄດ້ເອົາຫົວໃສ່ໃຈຊາໃນການຢຸດຕິຄວາມປ່າເຖື່ອນນີ້ ຊໍ້າບໍ່ໜໍາຍັງຊ່ວຍເຫຼືອພວກຢິວຢ່າງລັບໆ ເພື່ອເປັນການແລກຜົນປະໂຫຍດກົນ. {AA 101.4}

// {AA 102.1}

ຫຼັງຈາກການຕາຍຂອງຊະເຕຟາໂນ ໂຊໂລໄດ້ຖືກແຕ່ງຕັ້ງໃຫ້ເປັນສະມາຊິກສະພາສູງສຸດ ຍ້ອນຜົນງານໃນຄັ້ງນັ້ນ. ໂຊໂລໄດ້ກາຍເປັນເຄື່ອງມືອັນອົງອາດຂອງຊາຕານໃນການຕໍ່ຕ້ານພຣະບຸດຂອງພຣະເຈົ້າ ແຕ່ວ່າພຽງໄລຍະໜຶ່ງເທົ່ານັ້ນ. ພຣະເຈົ້າຈະປ່ຽນຜູ້ຂົ່ມເຫັນໄຮ້ຄວາມປານີຄົນນີ້ໃຫ້ເປັນຄົນສ້າງຄຣິສຕະຈັກຂອງພຣະອົງ. ພຣະເຈົ້າຜູ້ເກັ່ງກ້າກວ່າຊາຕານຊົງເລືອກເອົາໂຊໂລໃຫ້ແທນທີ່ຊະເຕຟາໂນຜູ້ສະຫຼະຊີບ ເພື່ອປ່າວປະກາດ ແລະ ທົນທຸກທໍລະມານເພື່ອພຣະນາມຂອງພຣະອົງ ແລະ ເພື່ອຂະຫຍາຍຂ່າວປະເສີດເລື່ອງຄວາມພົ້ນຜ່ານທາງພຣະໂລຫິດຂອງພຣະເຢຊູໄປທົ່ວທຸກຫົນທຸກແຫ່ງ. {AA 102.1}
