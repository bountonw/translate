= 11

== ຂ່າວປະເສີດໃນຊາມາເຣຍ

==== ອີງຕາມ ກິດຈະການ 8.

// {AA 103.1}

ຫຼັງຈາກການຕາຍຂອງສະເຕຟາໂນ ການຂົ່ມເຫັງໄດ້ແຜ່ລາມຢ່າງຮຸນແຮງໃນກຸງເຢຣູຊາເຣັມ ຈົນເປັນເຫດໃຫ້ “ພວກລູກສິດທັງໝົດ…ຕ່າງກໍໄດ້ກະຈັດຫຼາຍກະຈາຍໄປທົ່ວແຂວງຢູດາຍແລະແຂວງຊາມາເຣຍ.” (ກິດຈະການ 8:1.) “ສ່ວນໂຊໂລນັ້ນໄດ້ພະຍາຍາມທຳລາຍຄຣິສຕະຈັກຢ່າງຮຸນແຮງ ໂດຍເຂົ້າໄປຕາມບ້ານເຮືອນ ລາກເອົາບາງຄົນທີ່ເຊື່ອທັງຊາຍທັງຍິງອອກມາ ແລະເອົາໄປຂັງໄວ້ໃນຄຸກ.” (ກິດຈະການ 8:3.) ລຸນມາລາວໄດ້ເວົ້າກ່ຽວກັບຄວາມປ່າເຖື່ອນນີ້ວ່າ: “ຝ່າຍຂ້ານ້ອຍເອງກໍເຄີຍຄິດໃນໃຈວ່າ ຕ້ອງເຮັດທຸກວິທີທາງ ເພື່ອຂັດຂວາງພຣະນາມຂອງພຣະເຢຊູເຈົ້າໄທນາຊາເຣັດ. ການຂັດຂວາງເຊັ່ນນັ້ນ ຂ້ານ້ອຍໄດ້ເຮັດໃນນະຄອນເຢຣູຊາເລັມ…ແລະໄດ້ຈັບກຸມໄພ່ພົນຊອງພຣະເຈົ້າຫຼາຍຄົນເຂົ້າຄຸກ…ຫຼາຍເທື່ອທີ່ຂ້ານ້ອຍໄດ້ລົງໂທດພວກເຂົາໃນທໍາມະສາລາຕ່າງໆ ແລະພະຍາຍາມບັງຄັບພວກເຂົາໃຫ້ກ່າວຄຳໝິ່ນປະໝາດຕໍ່ພະເຈົ້າ. ຂ້ານ້ອຍໂກດແຄ້ນພວກເຂົາແຮງຈົນວ່າຂ້ານ້ອຍໄດ້ໄປຂົ່ມເຫັງພວກເຂົາຕາມຫົວເມືອງຕ່າງໆໃນຕ່າງປະເທດ.” ຄຳເວົ້າຂອງໂຊໂລສະແດງໃຫ້ເຫັນວ່າບໍ່ແມ່ນແຕ່ສະເຕຟາໂນຄົນດຽວທີ່ຕ້ອງຕາຍ ເພາະລາວຍັງເວົ້າວ່າ: “ເມື່ອພວກເຂົາຖືກຕັດສິນລົງໂທດປະຫານຊີວິດ ຂ້ານ້ອຍກໍເຫັນພ້ອມດ້ວຍ” (ກິດຈະການ 26:9–11.)  {AA 103.1}

// {AA 104.1}

ໃນເວລາອັນຕະລາຍນີ້ ທ່ານນີໂກເດມໄດ້ອອກມາເປີດເຜີຍຄວາມເຊື່ອຂອງຕົນໃນພຣະຜູ້ໂຜດໃຫ້ພົ້ນຢ່າງກ້າຫານ. ນີໂກເດັມເປັນສະມາຊິກສະພາສູງສຸດ. ທ່ານໄດ້ຕື່ນຕົວຍ້ອນຄຳສອນຂອງພຣະເຢຊູ ຄືກັບຄົນອື່ນໆ. ເມື່ອເຫັນການອັດສະຈັນຂອງພຣະເຢຊູ ທ່ານກໍປັກໃຈເຊື່ອວ່າ ພຣະເຢຊູແມ່ນພຣະຜູ້ໂຜດທີ່ພຣະເຈົ້າຊົງໃຊ້ມາ. ແຕ່ນີໂກເດັມຖືກຽດບໍ່ຢາກເປີດເຜີຍຄວາມເຊື່ອຂອງຕົນໃຫ້ຄົນອື່ນຮູ້ ຈຶ່ງລັກໄປຫາພຣະອາຈານຈາກແຂວງຄາລີເລຢ່າງລັບໆ. ໃນການພົບປະກັນຄັ້ງນັ້ນ ພຣະເຢຊູຊົງເປີດເຜີຍໃຫ້ນີໂກເດັມຮູ້ແຜນການຊົງໄຖ່ແລະພັນທະກິດຂອງພຣະອົງໃນໂລກ. ແຕ່ນີໂກເດັມຍັງລັງເລໃຈ. ທ່ານໄດ້ເຊື່ອງຄວາມຈິງໄວ້ໃນໃຈ ແລະຕະຫຼາຍເວລາສາມປີຕໍ່ມາຄັນເບິ່ງພາຍນອກແລ້ວກໍບໍ່ເຫັນມີຜົນຫຍັງ. ແຕ່ເຖິງວ່າບໍ່ໄດ້ຍອມຮັບພຣະຄຣິສຢ່າງເປີດເຜີຍ ນີໂກເດັມກໍໄດ້ຂັດຂວາງແຜນການຮ້າຍຂອງພວກປະໂຣຫິດທີ່ປອງຮ້າຍພຣະເຢຊູໃນປະຊຸມສະພາ. ໃນທີ່ສຸດ ເມື່ອພຣະເຢຊູຖືກຄຶງເທິງໄມ້ກາງແຂນ ນີໂກເດັມຈຶ່ງຈື່ຖ້ອຍຄຳຂອງພຣະອົງທີ່ຊົງກ່າວຢູ່ພູໝາກກອກເທດໃນຄືນນັ້ນ ເຊິ່ງກ່າວວ່າ: “ໂມເຊໄດ້ຍົກງູຂຶ້ນໃນຖິ່ນແຫ້ງແລ້ງກັນດານຢ່າງໃດ ບຸດມະນຸດກໍຕ້ອງໄດ້ຮັບການຍົກຂຶ້ນຢ່າງນັ້ນ.” (ໂຢຮັນ 3:14.) ທ່ານຈຶ່ງເຫັນວ່າພຣະເຢຊູແມ່ນພຣະຜູ້ໄຖ່ຂອງໂລກແທ້. {AA 104.1}

// {AA 104.2}

ນີໂກເດັມກັບໂຢເຊັບໄທບ້ານອາຣີມາທາຍເປັນຄົນປະກອບເງິນໃນການຝັງພຣະສົບຂອງພຣະເຢຊູ. ພວກສາວົກຢ້ານກົວ ບໍ່ກ້າເປີດເຜີຍວ່າຕົນເປັນຜູ້ຕິດຕາມພຣະເຢຊູ ແຕ່ວ່ານີໂກເດັມກັບໂຢເຊັບໄດ້ສະແດງຄວາມກ້າຫານອອກມາຊ່ວຍເຫຼືອພວກເຂົາ. ໃນເວລາທີ່ມືດມິດນັ້ນ ເປັນເວລາທີ່ຕ້ອງການຄວາມຊ່ວຍເຫຼືອເຫລືອຈາກຄົນຮັ່ງມີທີ່ຊົງກຽດທັງສອງນີ້ພໍ່ດີ. ທ່ານທັງສອງໄດ້ເຮັດສິ່ງທີ່ພວກສາວົກຜູ້ຍາກຈົນເຮັດບໍ່ໄດ້. ຖານະແລະຊື່ສຽງຂອງທັງສອງໄດ້ປ້ອງກັນພວກສາວົກຈາກຄວາມຄຽດແຄ້ນຂອງພວກປະໂຣຫິດແລະເຈົ້າໜ້າທີ່ຢິວເປັນສ່ວນໃຫຍ່. {AA 104.2}

// {AA 105.1}

ເມື່ອພວກຢິວພະຍາຍາມທໍາລາຍຄຣິສຕະຈັກທີ່ຫາກໍຕັ້ງຕົວຂຶ້ນ ນີໂກເດັມໄດ້ອອກມາປົກປ້ອງເອົາໄວ້. ນີໂກເດັມບໍ່ຄິດສົງໄສຫຼືຫລືລະແວງອີກຕໍ່ໄປແລ້ວ. ທ່ານຊຸກຍູ້ຄວາມເຊື່ອຂອງພວກສາວົກແລະໃຊ້ຊັບສິນຂອງຕົນສະໜັບສະໜູນຄຣິສຕະຈັກໃນກຸງເຢຣູຊາເລັມ ແລະໃນການປະກາດຂ່າວປະເສີດ. ບັນດາຜູ້ທີ່ເຄີຍນັບໜ້າຖືຕາໄດ້ປ້ອຍດ່າແລະກ່າວໂຈມຕີນີໂກເດັມ ຈົນສຸດທ້າຍທ່ານກາຍເປັນຄົນທຸກຍາກດ້ານຊັບສິນຝ່າຍໂລກ. ແຕ່ເຖິງຢ່າງນັ້ນກໍຕາມ ທ່ານກໍບໍ່ເຄີຍຖົດຖອຍໃນການປົກປ້ອງຄວາມເຊື່ອຂອງຕົນ. {AA 105.1}

// {AA 105.2}

ການກົດຂີ່ຂົ່ມເຫັງຄຣິສຕະຈັກໃນກຸງເຢຣູຊາເລັມໄດ້ກາຍເປັນກຳລັງແຮງຂອງຂ່າວປະເສີດ. ການປະກາດໃນເມືອງນີ້ປະສົບຜົນສຳເລັດ ຈຶ່ງມີຄວາມສ່ຽງທີ່ພວກສາວົກຈະພາກັນເຕົ້າໂຮມຢູ່ບ່ອນດຽວ ແລ້ວຫຼົງລືມຄຳສັ່ງຂອງພຣະເຢຊູທີ່ສັ່ງໃຫ້ອອກໄປປະກາດຂ່າວປະເສີດທົ່ວໂລກ. ພວກເຂົາລືມວ່າ ທາງດີທີ່ສຸດໃນການຮັບກຳລັງເພື່ອຕໍ່ຕ້ານຄວາມຊົ່ວຮ້າຍ ຄືການຮັບໃຊ້ຢ່າງຂະຫຍັນຂັນແຂງ. ພວກເຂົາຈຶ່ງເລີ່ມມີແນວຄິດວ່າ ບໍ່ມີສິ່ງໃດສຳຄັນກວ່າການປົກປ້ອງຄຣິສຕະຈັກໃນກຸງເຢຣູຊາເລັມຈາກການຖືກໂຈມຕີຂອງຝ່າຍສັດຕູ. ແທນທີ່ຈະສິດສອນຜູ້ເຊື່ອໃໝ່ໃຫ້ສືບຕໍ່ພາລະກິດການປະກາດ ພວກເຂົາມີແນວໂນມທີ່ຈະເພິ່ງພໍໃຈໃນຜົນສຳເລັດທີ່ຜ່ານມາ. ເພື່ອຂະຫຍາຍການປະກາດໄປສູ່ຂົງເຂດອື່ນ ພຣະເຈົ້າຊົງອະນຸຍາດໃຫ້ມີການກົດຂີ່ຂົ່ມເຫັງ. ຜູ້ເຊື່ອທັງຫຼາຍຖືກຂັບໄລ່ອອກຈາກກຸງເຢຣູຊາເລັມ ແລະໄດ້ປະກາດພຣະທຳໃນສະຖານທີ່ຕ່າງໆ. {AA 105.2}

// {AA 105.3}

ພຣະເຢຊູຊົງສັ່ງວ່າ: “ພວກເຈົ້າຈົ່ງໄປ ຈົ່ງເຮັດໃຫ້ຄົນທຸກຊາດເປັນລູກສິດ.” (ມັດທາຍ 28:19.) ໃນບັນດາຜູ້ທີ່ຮັບເອົາຄຳສັ່ງນີ້ ຫຼາຍຄົນເປັນຄົນທຸກຈົນ ແຕ່ພວກເຂົາທັງຍິງແລະຊາຍໄດ້ຮຽນຮູ້ທີ່ຈະຮັກພຣະເຈົ້າແລະຕັດສິນໃຈປະຕິບັດຕາມແບບຢ່າງອັນສະຫງ່າງາມຂອງພຣະເຢຊູໂດຍການຮັບໃຊ້ຢ່າງເສຍສະຫຼະ. ຄົນຕໍ່າຕ້ອຍເຫຼົ່ານີ້ພ້ອມດ້ວຍພວກສາວົກທີ່ໄດ້ຕິດຕາມພຣະເຢຊູເມື່ອພຣະອົງຍັງຢູ່ໃນໂລກ ລ້ວນແລ້ວແຕ່ໄດ້ຮັບຄວາມໄວ້ວາງໃຈຈາກພຣະອົງ. ພວກເຂົາຕ້ອງປະກາດຂ່າວອັນໜ້າຍິນດີເລື່ອງຄວາມພົ້ນຜ່ານທາງພຣະຄຣິສໃຫ້ໂລກໄດ້ຮັບຮູ້. {AA 105.3}

// {AA 106.1}

ເມື່ອຜູ້ເຊື່ອຕ້ອງກະຈັດກະຈາຍໄປຍ້ອນການກົດຂີ່ຂົ່ມເຫັງ ເຂົາທັງຫຼາຍກໍເຕັມໄປດ້ວຍຄວາມຫ້າວຫັນໃນການປະກາດ. ພວກເຂົາເຂົ້າໃຈພາລະໜ້າທີ່ທີ່ຕົນຕ້ອງຮັບຜິດຊອບ ແລະຮູ້ວ່າຕົນມີອາຫານແຫ່ງຊີວິດເພື່ອແຈກຢາຍໃຫ້ໂລກທີ່ກຳລັງອຶດຢາກໄດ້ກິນ. ຄວາມຮັກຂອງພຣະຄຣິສຊົງບັງຄັບພວກເຂົາແບ່ງປັນອາຫານນັ້ນໃຫ້ແກ່ຜູ້ທີ່ອຶດຫິວທຸກຄົນ. ພຣະເຈົ້າຊົງສະຖິດຢູ່ນຳພວກຜູ້ເຊື່ອ. ທຸກບ່ອນທີ່ພວກເຂົາເດີນທາງໄປ ຄົນເຈັບໂຊໄດ້ຖືກປິ່ນປົວໃຫ້ເຊົາ ແລະຄົນທຸກຄົນຈົນກໍໄດ້ຍິນຂ່າວປະເສີດ. {AA 106.1}

// {AA 106.2}

ໃນບັນດາຜູ້ດູແລຮັບໃຊ້ເຈັດຄົນນັ້ນ ມີຄົນໜຶ່ງຊື່ ຟີລິບ. ເພິ່ນເປັນໜຶ່ງໃນຄົນທີ່ຖືກຂັບໄລ່ອອກຈາກກຸງເຢຣູຊາເລັມ.ເຊັ່ນກັນ “ເພິ່ນໄດ້ໄປຍັງເມືອງໃຫຍ່ໃນແຂວງຊາມາເຣຍ ແລະປະກາດເລື່ອງພຣະຄຣິສໃນທີ່ນັ້ນ. ປະຊາຊົນໄດ້ຕັ້ງໃຈຟັງຖ້ອຍຄຳຂອງຟີລິບ ເມື່ອພວກເຂົາໄດ້ຍິນເພິ່ນປະກາດແລະໄດ້ເຫັນການອັດສະຈັນທີ່ເພິ່ນໄດ້ເຮັດ. ຜີຊົ່ວຮ້າຍທີ່ສິງຢູ່ໃນຫຼາຍຄົນ…ອອກມາຈາກຄົນເຫຼົ່ານັ້ນ ແລະ ຄົນທີ່ເປັນເປ້ຍ ແລະອຳມະພາດຫຼາຍຄົນກໍ່ດີເປັນປົກກະຕິ. ດັ່ງນັ້ນຄວາມຊື່ນຊົມຍິນດີອັນໃຫຍ່ຈຶ່ງເກີດຂຶ້ນໃນເມືອງນີ້” (ກິດຈະການ 8:5–7.) {AA 106.2}

// {AA 106.3}

ຖ້ອຍຄຳຂອງພຣະເຢຊູທີ່ຊົງກ່າວແກ່ຍິງຊາວຊາມາເຣຍຢູ່ແຄມນໍ້າສ້າງຂອງຢາໂຄບກໍໄດ້ເກີດຜົນ. ຫຼັງຈາກໄດ້ຍິນຖ້ອຍຄຳຂອງພຣະອົງແລ້ວ ຍິງຄົນນັ້ນໄດ້ແລ່ນໄປບອກຄົນໃນເມືອງວ່າ: “ຈົ່ງມາເບິ່ງຊາຍຜູ້ໜຶ່ງທີ່ບອກຂ້ອຍເຖິງທຸກສິ່ງທີ່ຂ້ອຍໄດ້ເຮັດມາແລ້ວ. ຜູ້ນີ້ບໍ່ແມ່ນພຣະຄຣິສບໍ?”  ພວກເຂົາໄດ້ອອກໄປນຳນາງ ໄດ້ຍິນພຣະເຢຊູແລະຮັບເຊື່ອໃນພຣະອົງ. ຊາວເມືອງຢາກຟັງຄຳສັ່ງສອນຂອງພຣະອົງອີກ ຈຶ່ງຮ້ອງຂໍພຣະອົງຢູ່ນຳອີກສອງສາມມື້. ພຣະອົງຢູ່ນຳພວກເຂົາສອງມື້ ແລະ “ມີຄົນອີກຈຳນວນຫຼາຍໄດ້ເຊື່ອ ເພາະໄດ້ຍິນຖ້ອຍຄຳຂອງພຣະອົງ.” (ໂຢຮັນ 4:29.) {AA 106.3}

// {AA 106.4}

ແລ້ວເມື່ອພວກສາວົກຖືກຂັບໄລ່ອອກຈາກກຸງເຢຣູຊາເລັມບາງຄົນກໍມາລີ້ໄພໃນແຂວງຊາມາເຣຍ. ຊາວຊາມາເຣຍໄດ້ຕ້ອນຮັບຜູ້ປະກາດຂ່າວປະເສີດເຫຼົ່ານີ້ ພວກເຂົາຈຶ່ງເກັບກ່ຽວຜູ້ເຊື່ອໃໝ່ ຈາກຄົນທີ່ແຕ່ກ່ອນເຄີຍເປັນສັດຕູຄູ່ອາຄາດ. {AA 106.4}

// {AA 107.1}

ການປະກາດຂອງຟີລິບໃນແຂວງຊາມາເຣຍປະສົບຜົນສຳເລັດຫຼາຍ ຈຶ່ງເຮັດໃຫ້ຟີລິບມີກຳລັງໃຈແລະຂໍຄວາມຊ່ວຍເຫຼືອຈາກຜູ້ເຊື່ອໃນກຸງເຢຣູຊາເລັມ. ບັດນີ້ ພວກອັກຄະສາວົກເຂົ້າໃຈຖ້ອຍຄຳຂອງພຣະເຢຊູແຈ້ງຂຶ້ນທີ່ຊົງກ່າວວ່າ: “ພວກເຈົ້າຈະເປັນພະຍານໃຫ້ແກ່ເຮົາ ໃນນະຄອນເຢຣູຊາເລັມ ຕະຫຼອດທົ່ວແຂວງຢູດາຍ ກັບແຂວງຊາມາເຣຍ ແລະຈົນເຖິງທີ່ສຸດປາຍແຜ່ນດິນໂລກ.” (ກິດຈະການ 1:8.) {AA 107.1}

// {AA 107.2}

ໃນຂະນະທີ່ຟີລິບຍັງຢູ່ໃນແຂວງຊາມາເຣຍ ມີທູດສະຫວັນຕົນໜຶ່ງສັ່ງເພິ່ນວ່າ: “ໄປທາງທິດໃຕ້ ຕາມທາງແຕ່ນະຄອນເຢຣູຊາເລັມໄປສູ່ກາຊາ…ດັ່ງນັ້ນ ທ່ານຈຶ່ງລຸກຂຶ້ນແລະເດີນທາງໄປ.” (ກິດຈະການ 8:26–27.) ເພິ່ນບໍ່ໄດ້ຄັດຂ້ອງຫຼືວ່າລັງເລໃຈ ເພາະວ່າເພິ່ນໄດ້ຮຽນຮູ້ການປະຕິບັດຕາມພຣະປະສົງຂອງພຣະເຈົ້າ. {AA 107.2}

// {AA 107.3}

“ແລະເບິ່ງແມ! ມີໄທໂອທີໂອເປຍຄົນໜຶ່ງ ເປັນຂັນທີ ເປັນຂ້າຣາຊການຊັ້ນສູງຂອງກັນເດກາ ຄືຣາຊີນີຂອງຊາວເອທິໂອເປຍ ເປັນນາຍຄັງຊັບທັງໝົດຂອງຣາຊີນີ ເພິ່ນໄດ້ມາທີ່ນະຄອນເຢຣູຊາເລັມເພື່ອນະມັດສະການ. ຂະນະທີ່ນັ່ງລົດມ້າກຳລັງກັບເມືອ ເພິ່ນໄດ້ອ່ານໜັງສືຂອງເອຊາຢາຜູ້ທຳນວາຍຢູ່.” (ກິດຈະການ 8:27–28.) ຄົນເອທີໂອເປຍຄົນນີ້ເປັນຄົນມີຕຳແໜ່ງສູງແລະເປັນຄົນໂດດເດັ່ນ. ພຣະເຈົ້າເຫັນວ່າຖ້າຮັບເຊື່ອແລ້ວ ເພິ່ນຈະປະກາດຄວາມຈິງໃຫ້ຄົນອື່ນໄດ້ຮູ້ແລະຈະເປັນຜົນດີຕໍ່ວຽກງານຂ່າວປະເສີດ. ທູດສະຫວັນຂອງພຣະເຈົ້າຢູ່ກັບຂັນທີຄົນນີ້ທີ່ພວມສະແວງຫາຄວາມຈິງ ແລ້ວກໍຊັກນຳລາວມາທາງພຣະຜູ້ຊ່ວຍໃຫ້ພົ້ນ. ພຣະວິນຍານບໍລິສຸດຂອງພຣະເຈົ້າຊົງນຳໃຫ້ເພິ່ນໄດ້ພົບຄົນທີ່ຈະຊ່ວຍໃຫ້ພົບແສງສະຫວ່າງ. {AA 107.3}
ພຣະເຈົ້າຊົງສັ່ງໃຫ້ຟີລິບໄປຫາຊາວເອທີໂອເປຍຄົນນີ້ແລະອະທິບາຍຄຳພະຍາກອນໃຫ້ເພິ່ນຟັງ. ພຣະວິນຍານບໍລິສຸດສັ່ງຟີລິບວ່າ: “ຈົ່ງຫຍັບເຂົ້າໃຫ້ຕິດລົດມ້າຄັນນີ້ໄປ.” ຟີລິບກໍຫຍັບເຂົ້າໄປແລະຖາມວ່າ: “ທ່ານອ່ານຢູ່ນັ້ນເຂົ້າໃຈບໍ່?” ລາວຕອບວ່າ: “‘ຂ້ອຍຈະເຂົ້າໃຈໄດ້ແນວໃດ ຖ້າບໍ່ມີຜູ້ໃດອະທິບາຍສູ່ຂ້ອຍຟັງ.’ ແລ້ວເພິ່ນກໍເຊີນຟີລິບຂຶ້ນນັ່ງລົດມ້າໄປກັບເພິ່ນ.” ຄໍາທໍານວາຍທີ່ເພິ່ນກຳລັງອ່ານຢູ່ນັ້ນແມ່ນກ່ຽວກັບພຣະເຢຊູຄຣິສ ເຊິ່ງຂຽນວ່າ: “ເຂົາໄດ້ນຳເພິ່ນໄປເໝືອນນຳແກະໄປຂ້າ ແລະເໝືອນແກະນ້ອຍໂຕທີ່ມິດຢູ່ຕໍ່ໜ້າຜູ້ຕັດຂົນຂອງມັນ ທ່ານບໍ່ໄດ້ອອກປາກກ່າວຫຍັງຈັກຄຳ. ໃນຄາວທີ່ທ່ານຕົກຕໍ່າຕ້ອຍ ທ່ານບໍ່ໄດ້ຮັບຄວາມຍຸຕິທຳ. ບໍ່ມີຜູ້ໃດຈະເລົ່າເຖິງເຊື້ອສາຍຂອງທ່ານໄດ້ ເພາະວ່າຊີວິດຂອງທ່ານຖືກຕັດເສຍແລ້ວ.” (ກິດຈະການ 8:29–33.) {107.4}

// {AA 108.1}

ຂັນທີຖາມວ່າ: “ບອກຂ້ອຍມາເບິ່ງດູ ທີ່ຜູ້ທຳນວາຍກ່າວເຊັ່ນນີ້ແມ່ນກ່າວເຖິງຜູ້ໃດ?” (ກິດຈະການ 8:34.) ຟີລິບໄດ້ອະທິບາຍໃຫ້ເພິ່ນຮູ້ຄວາມຈິງອັນຍິ່ງໃຫຍ່ກ່ຽວກັບການຊົງໄຖ່ ແລະ “ບອກເພິ່ນເຖິງຂ່າວປະເສີດເລື່ອງພຣະເຢຊູເຈົ້າ” ໂດຍເລີ່ມຈາກພຣະຄຳພີຕອນນີ້ເປັນຕົ້ນໄປ. {AA 108.1}

// {AA 108.2}

ຂ້າຣາຊການຊາວເອທີໂອເປຍຄົນນີ້ມີຄວາມຈົດຈໍ່ຕັ້ງໃຈຟັງຂໍ້ພຣະຄຳພີທີ່ຟີລິບອະທິບາຍ; ພໍອະທິບາຍແລ້ວ ເພິ່ນກໍພ້ອມທີ່ຈະຮັບເອົາຄວາມຈິງທັນທີ. ເພິ່ນບໍ່ໄດ້ໃຊ້ຊັ້ນຕຳແໜ່ງ ຫຼື ຍົດຖາບັນດາສັກຝ່າຍໂລກເປັນຂໍ້ອ້າງໃນການປະຕິເສດຂ່າວປະເສີດ. “ເມື່ອພວກເພິ່ນໄດ້ເດີນທາງມາເຖິງບ່ອນມີນໍ້າບ່ອນໜຶ່ງ ຂ້າຣາຊການຜູ້ນີ້ກໍກ່າວວ່າ, ‘ທີ່ນີ້ມີນໍ້າ ມີສິ່ງໃດບໍທີ່ຂັດຂວາງຂ້ອຍບໍ່ໃຫ້ຮັບບັບຕິດສະມາ?’ ຟີລິບຈຶ່ງຕອບວ່າ, ‘ຖ້າທ່ານເຕັມໃຈເຊື່ອກໍຮັບໄດ້.’ ເພິ່ນຕອບວ່າ, ‘ຂ້ອຍເຊື່ອວ່າ ພຣະເຢຊູຄຣິສເຈົ້າເປັນພຣະບຸດຂອງພຣະເຈົ້າ.’ ແລ້ວຂ້າຣາຊການກໍສັ່ງໃຫ້ຢຸດລົດມ້າ ເພິ່ນກັບຟິລິບຈຶ່ງລົງໄປໃນນໍ້າ ແລະຟີລິບກໍໃຫ້ເພິ່ນຮັບບັບຕິດສະມາ.” (ກິດຈະການ 8:36–38.) {AA 108.2}

// {AA 108.3}

“ເມື່ອທັງສອງຂຶ້ນມາຈາກນໍ້າແລ້ວ ພຣະວິນຍານຂອງອົງພຣະຜູ້ເປັນເຈົ້າກໍຮັບເອົາຟີລິບໄປ. ສ່ວນຂ້າຣາຊການຄົນນັ້ນກໍບໍ່ເຫັນຟີລິບຕໍ່ໄປອີກ. ເພິ່ນຈຶ່ງເດີນທາງເມືອດ້ວຍຄວາມຊົມຊື່ນຍິນດີຢ່າງເຕັມລົ້ນ. ແຕ່ມີຄົນໄດ້ເຫັນຟີລິບຢູ່ໃນເມືອງອາໂຊໂຕ ແລະຂະນະທີ່ເພິ່ນຜ່ານເມືອງທັງຫຼາຍໄປນັ້ນ ເພິ່ນໄດ້ປະກາດຂ່າວປະເສີດຈົນມາເຖິງເມືອງກາຊາເຣຍ.” (ກິດຈະການ 8:39–40) {AA 108.3}

// {AA 109.1}

ຊາວເອທີໂອເປຍຄົນນີ້ເປັນຕົວແທນຂອງຄົນຈຳນວນຫຼາຍທີ່ຕ້ອງການຜູ້ປະກາດຂ່າວປະເສີດຄືຟີລິບ, ຄືຜູ້ທີ່ຈະຟັງສຽງຂອງພຣະເຈົ້າແລະເດີນທາງໄປສະຖານທີ່ພຣະເຈົ້າສົ່ງໄປ. ມີຄົນຈຳນວນຫຼວງຫຼາຍອ່ານພຣະຄຳພີ ແຕ່ບໍ່ສາມາດເຂົ້າໃຈຄວາມໝາຍຢ່າງແທ້ຈິງໄດ້. ມີຄົນທົ່ວໂລກທີ່ກຳລັງໂຫຍຫາພຣະເຈົ້າ. ຄຳອະທິຖານ, ນໍ້າຕາ, ແລະຄວາມຄ້າງຄາໃຈຂອງພວກເຂົາລອຍຂຶ້ນໄປຫາພຣະອົງຈາກຄົນເຫຼົ່ານີ້ທີ່ກຳລັງສະແຫວງຫາຄວາມຈິງ, ພຣະຄຸນ ແລະພຣະວິນຍານບໍລິສຸດ. ຫຼາຍຄົນງອຍຢູ່ແຄມອານາຈັກຂອງພຣະເຈົ້າແລ້ວ ກໍາລັງລໍຖ້າໃຫ້ມີຄົນເຊີນເຂົ້າມາ. {AA 109.1}

// {AA 109.2}

ທູດສະຫວັນຂອງພຣະເຈົ້າໄດ້ພາຟີລິບໄປຫາຜູ້ທີ່ສະແຫວງຫາຄວາມຈິງແລະພ້ອມທີ່ຈະຮັບເອົາຂ່າວປະເສີດ ແລະໃນທຸກມື້ນີ້ ທູດສະຫວັນຂອງພຣະເຈົ້າກໍຈະຊີ້ນໍາບາດຍ່າງຂອງຜູ້ຮັບໃຊ້ທີ່ຍິນດີໃຫ້ພຣະວິນຍານບໍລິສຸດຊຳລະລ້າງຄຳເວົ້າແລະຈິດໃຈໃຫ້ບໍລິສຸດ. ທູດສະຫວັນທີ່ພຣະເຈົ້າຊົງໃຊ້ໄປຫາຟີລິບສາມາດປະກາດຂ່າວປະເສີດເອງໄດ້ ແຕ່ບໍ່ແມ່ນວິທີການຂອງພຣະເຈົ້າທີ່ຈະໃຫ້ທູດສະຫວັນປະກາດ. ພຣະອົງຊົງປະສົງໃຫ້ມະນຸດເປັນຜູ້ປະກາດໃຫ້ມະນຸດດ້ວຍກັນ. {AA 109.2}

// {AA 109.3}

ໜ້າທີ່ທີ່ໄດ້ມອບໝາຍໃຫ້ສາວົກຍຸກທຳອິດ ຄືໜ້າທີ່ດຽວກັນທີ່ຕໍ່ມາຖືກມອບໝາຍໃຫ້ສາວົກໃນທຸກຍຸກສະໃໝ່. ທຸກຄົນທີ່ຮັບເອົາຂ່າວປະເສີດຖືກມອບໝາຍໃຫ້ປະກາດໃຫ້ໂລກໄດ້ຮູ້. ຜູ້ເຊື່ອທີ່ຊື່ສັດຂອງພຣະເຈົ້າເປັນຜູ້ປະກາດຂ່າວປະເສີດທີ່ຫ້າວຫັນຢູ່ສະເໝີ ທັງອຸທິດຊັບສິນຂອງຕົນເພື່ອຖວາຍກຽດແດ່ພຣະເຈົ້າ ແລະນຳໃຊ້ຂອງປະທານຂອງຕົນຢ່າງສະຫຼາດເພື່ອຮັບໃຊ້ພຣະອົງ. {AA 109.3}

// {AA 109.4}

ການຮັບໃຊ້ຢ່າງເສຍສະຫຼະຂອງຄຣິສຕຽນໃນອະດີດຄວນເປັນບົດຮຽນແລະແຮງບັນດານໃຈໃຫ້ພວກເຮົາໃນປະຈຸບັນ. ສະມາຊິກຄຣິສຕະຈັກຂອງພຣະເຈົ້າຄວນເປັນຜູ້ຮັບໃຊ້ທີ່ຫ້າວຫັນ ປີກໂຕອອກຈາກຄວາມທະເຍີທະຍານຝ່າຍໂລກແລະດຳເນີນຕາມຮອຍພຣະບາດຂອງພຣະອົງຜູ້ຊົງອອກໄປເຮັດຄຸນງາມຄວາມດີໃນທຸກຫົນທຸກແຫ່ງ. ຈິດໃຈຄວນເຕັມໄປດ້ວຍຄວາມເຫັນອົກເຫັນໃຈແລະຄວາມຮັກ. ໃຫ້ສະມາຊິກຮັບໃຊ້ຄົນທີ່ຕ້ອງການຄວາມຊ່ວຍເຫຼືອ ແລະປະກາດຄວາມຮັກຂອງພຣະຄຣິສໃຫ້ຄົນບາບໄດ້ຮູ້. ສິ່ງນີ້ເປັນພາລະໜ້າທີ່ອັນໜັກໜ່ວງ ແຕ່ວ່າມີລາງວັນໃຫຍ່ຫຼວງຫລວງລໍຄອຍຢູ່ຂ້າງໜ້າ. ຜູ້ທີ່ຮັບໃຊ້ຢ່າງຈິງໃຈຈະປະສົບຜົນສຳເລັດໃນການພາຄົນມາຫາພຣະຜູ້ຊ່ວຍໃຫ້ພົ້ນ ເພາະວ່າບໍ່ມີສິ່ງໃດຕ້ານທານກຳລັງແຮງຂອງການເຮັດຕາມພຣະບັນຊາຂອງພຣະເຈົ້າໃນຊີວິດປະຈຳວັນເຊັ່ນນີ້ໄດ້. {AA 109.4}

// {AA 110.1}

ການປະກາດຂ່າວປະເສີດບໍ່ແມ່ນໜ້າທີ່ຂອງສາສະໜາຈານຜູ້ທີ່ໄດ້ຮັບການແຕ່ງຕັ້ງເທົ່ານັ້ນ. ທຸກໆຄົນທີ່ຮັບເອົາພຣະຄຣິສກໍມີໜ້າທີ່ໃນການຊ່ວຍເຫຼືອຄົນອື່ນໃຫ້ໄດ້ຮັບຄວາມພົ້ນເຊັ່ນກັນ. “ຝ່າຍພຣະວິນຍານແລະເຈົ້າສາວຊົງກ່າວວ່າ, ‘ເຊີນມາ.’ ໃຫ້ຜູ້ໄດ້ຍິນນັ້ນກ່າວວ່າ, ‘ເຊີນມາ.’” (ພະນີມິດ 22:17.) ຄໍາສັ່ງນີ້ກວມເອົາສະມາຊິກຄຣິສຕະຈັກທັງໝົດ. ໃຫ້ທຸກຄົນທີ່ໄດ້ຍິນຄໍາສັ່ງນີ້ປ່າວປະກາດໃຫ້ສຽງກ້ອງກັງວານຕາມພູຜາແລະຮ່ອມພູວ່າ: “ເຊີນມາ.” {AA 110.1}

// {AA 110.2}

ແນວຄິດທີ່ວ່າວຽກງານການປະກາດແມ່ນໜ້າທີ່ຂອງສາສະໜາຈານເທົ່ານັ້ນ ຖືວ່າຜິດພາດຢ່າງໃຫຍ່ຫຼວງ. ຜູ້ນຳທີ່ມີໜ້າທີ່ຕໍາແໜ່ງສູງຄວນສະໜັບສະໜູນໃຫ້ກໍາລັງໃຈສະມາຊິກທຳມະດາຜູ້ອຸທິດຕົນຕາມທີ່ພຣະອົງຊົງຮຽກເອີ້ນເພື່ອນຳຈິດວິນຍານຜູ້ອື່ນມາຫາພຣະອົງ. ຜູ້ນຳທັງຫຼາຍໃນຄຣິສຕະຈັກຕ້ອງຮູ້ວ່າ ພຣະເຢຊູຊົງມອບໝາຍໜ້າທີ່ປະກາດຂ່າວປະເສີດໃຫ້ທຸກຄົນທີ່ເຊື່ອໃນພຣະນາມພຣະອົງ. ພຣະເຈົ້າຈະຊົງໃຊ້ຄົນຈຳນວນຫຼາຍທີ່ບໍ່ໄດ້ຮັບການຫົດສົງແຕ່ງຕັ້ງດ້ວຍການວາງມືເພື່ອໃຫ້ອອກໄປເກັບກ່ຽວໃນໃຮ່ນາຂອງພຣະອົງ. {AA 110.2}

// {AA 110.3}

ມີຄົນນັບຮ້ອຍນັບພັນໄດ້ຍິນຂ່າວປະເສີດແລ້ວ ແຕ່ຍັງຢືນໂອ້ເອ້ໃນຕະຫຼາດ ແທນທີ່ຈະທຸ່ມເທກຳລັງເພື່ອຊ່ວຍເຫຼືອວຽກງານຂອງພຣະເຈົ້າ. ຕໍ່ຄົນເຫຼົ່ານັ້ນພຣະຄຣິສຊົງກ່າວວ່າ: “ດ້ວຍເຫດໃດພວກເຈົ້າຈຶ່ງຢືນຢູ່ທີ່ນີ້ໝົດມື້ ໂດຍບໍ່ເຮັດຫຍັງ?” ແລະຊົງສັ່ງວ່າ: “ໃຫ້ພວກເຈົ້າໄປເຮັດວຽກຢູ່ສວນອະງຸ່ນຂອງຂ້ອຍເໝືອນກັນ.” (ມັດທາຍ 20:6, 7.) ເປັນຫຍັງຄົນບໍ່ມີຄົນຕອບຮັບຫຼາຍກວ່ານີ້? ຫຼືວ່າເປັນຍ້ອນເຂົາເຈົ້າຄິດວ່າຕົນເອງບໍ່ໄດ້ຂຶ້ນຢືນຢູ່ໜ້າເວທີໂບດຈຶ່ງບໍ່ຕ້ອງປະກອບສ່ວນຊັ້ນບໍ? ໃຫ້ເຂົ້າໃຈວ່າວຽກງານຂອງພຣະເຈົ້າກວ້າງໄກແລະມີຫຼາຍຢ່າງທີ່ຕ້ອງການສະມາຊິກທີ່ອຸທິດຕົນເພື່ອການຮັບໃຊ້. {AA 110.3}

// {AA 111.1}

ພຣະເຈົ້າຊົງລໍຖ້າດົນແລ້ວ ໃຫ້ນໍ້າໃຈຂອງການປະກາດເຕັມລົ້ນຢູ່ໃນຄຣິສຕະຈັກ ເພື່ອໃຫ້ທຸກຄົນໄດ້ຮັບໃຊ້ພຣະເຈົ້າຕາມຄວາມສາມາດຂອງໃຜລາວ. ເມື່ອຜູ້ເຊື່ອໃນຄຣິສຕະຈັກຂອງພຣະເຈົ້າເຮັດໜ້າທີ່ຕາມພຣະບັນຊາຂອງພຣະອົງ ໂດຍອີງໃສ່ຄວາມຕ້ອງການທັງໃນປະເທດແລະຕ່າງປະເທດ ບໍ່ດົນໂລກທັງໂລກຈະໄດ້ຮັບການເຕືອນ ແລະພຣະອົງຈະສະເດັດກັບມາດ້ວຍຣິດອຳນາດແລະສະຫງ່າຣາສີ. “ຂ່າວປະເສີດເລື່ອງຣາຊອານາຈັກນີ້ຈະໄດ້ປະກາດໄປທົ່ວໂລກ ເພື່ອເປັນຄໍາພະຍານແກ່ຄົນທຸກຊາດ ແລ້ວທີ່ສຸດປາຍຈະມາເຖິງ.” (ມັດທາຍ 24:14.) {AA 111.1}
