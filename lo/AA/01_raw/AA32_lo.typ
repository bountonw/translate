= 32

== ຄຣິສຕະຈັກທີ່ເອື້ອເຟື້ອເຜື່ອແຜ່

// {AA 335.1}

ໃນຈົດໝາຍສະບັບທໍາອິດຂອງໂປໂລທີ່ຂຽນເຖິງຄຣິສຕະຈັກໃນເມືອງໂກຣິນໂທ ເພິ່ນໄດ້ໃຫ້ຫຼັກການພື້ນຖານກ່ຽວກັບການສະໜັບສະໜູນວຽກງານຂອງພຣະເຈົ້າໃນໂລກນີ້. ໃນນາມອັກຄະສາວົກຄືຜູ້ທີ່ເຮັດວຽກເພື່ອປະໂຫຍດຂອງພວກເຂົາ ເພິ່ນໄດ້ຖາມວ່າ: {AA 335.1}

// {AA 335.2}

“ມີທະຫານຄົນໃດແດ່ທີ່ຮັບໃຊ້ໃນກອງທັບແລ້ວຕ້ອງເສຍຄ່າໃຊ້ຈ່າຍຂອງຕົນເອງ? ມີຄົນໃດແດ່ທີ່ເຮັດສວນອະງຸ່ນແລ້ວບໍ່ໄດ້ກິນໝາກອະງຸ່ນຈາກສວນນັ້ນ? ມີຄົນໃດແດ່ທີ່ລ້ຽງແກະແລ້ວບໍ່ໄດ້ກິນນໍ້ານົມຈາກຝູງແກະນັ້ນ? ເຮົາກ່າວເຊັ່ນນີ້ຕາມຄວາມເຫັນຢ່າງມະນຸດເທົ່ານັ້ນບໍ? ກົດບັນຍັດບໍ່ໄດ້ກ່າວຢ່າງນີ້ເໝືອນກັນບໍ? ພວກເຮົາໄດ້ອ່ານໃນກົດບັນຍັດຂອງໂມເຊວ່າ, ‘ຢ່ າເອົາກະສອບໃສ່ປາກງົວ ເມື່ອມັນຢຽບເຂົ້າ.’ ພຣະເຈົ້າຫ່ວງໃຍນໍາງົວຊັ້ນບໍ? ພຣະອົງບໍ່ໄດ້ຊົງກ່າວຢ່າງຈະແຈ້ງ ເພື່ອປະໂຫຍດສໍາລັບພວກເຮົາບໍ? ແນ່ນອນຂໍ້ຄວາມເຫຼົ່ານັ້ນໄດ້ຂຽນໄວ້ເພື່ອປະໂຫຍດສໍາລັບພວກເຮົາ ຄົນທີ່ໄຖນາກັບຄົນທີ່ຟາດເຂົ້າ ເຮັດວຽກຂອງເຂົາໂດຍຫວັງວ່າ ເຂົາຈະໄດ້ຮັບສ່ວນແບ່ງແຫ່ງຜົນລະປູກຂອງຕົນ. {AA 335.2}

// {AA 335.3}

“ຖ້າພວກເຮົາໄດ້ຫວ່ານແນວປູກຝ່າຍຈິດວິນຍານໃຫ້ພວກເຈົ້າແລ້ວ ພວກເຮົາຈະເກັບກ່ຽວຝ່າຍເນື້ອກາຍຈາກພວກເຈົ້າເປັນການໜັກໜາເກີນໄປບໍ? ຖ້າຄົນອື່ນມີສິດທີ່ຈະໄດ້ຮັບປະໂຫຍດຈາກພວກເຈົ້າ ພວກເຮົາກໍມີິສິດຕັ້ງຫຼາຍເທົ່າບໍ່ແມ່ນບໍ? ເຖິງປານນັ້ນ ພວກເຮົາກໍບໍ່ໄດ້ໃຊ້ສິດນັ້ນ ແຕ່ພວກເຮົາກັບຍອມທົນຕໍ່ທຸກສິ່ງເພື່ອຈະບໍ່ເປັນເຫດຂັດຂວາງການປະກາດຂ່າວປະເສີດ. ແນ່ນອນພວກເຈົ້າກໍຮູ້ວ່າ ຜູ້ທີ່ເຮັດວຽກໃນພຣະວິຫານກໍໄດ້ອາຫານຈາກພຣະວິຫານ ແລະຜູ້ທີ່ຖວາຍເຄື່ອງເທິງແທ່ນບູຊາ ກໍໄດ້ຮັບສ່ວນແບ່ງຈາກເຄື່ອງຖວາຍນັ້ນ. ໃນທໍານອງດຽວກັນ ອົງພຣະຜູ້ເປັນເຈົ້າໄດ້ສັ່ງວ່າ, ຜູ້ທີ່ປະກາດຂ່າວປະເສີດກໍຄວນໄດ້ຮັບການລ້ຽງດູຈາກການປະກາດຂ່າວປະເສີດນັ້ນ.” (1 ໂກຣິນໂທ 9:7-14.) {AA 335.3}

// {AA 336.1}

ໂປໂລໄດ້ກ່າວອ້າງອີງເຖິງແຜນການຂອງພຣະເຈົ້າໃນການລ້ຽງດູປະໂຣຫິດໃນພຣະວິຫານ. ຜູ້ທີ່ຖືກເລືອກໃຫ້ຮັບໃຊ້ໜ້າທີ່ອັນບໍລິສຸດນີ້ ແມ່ນໄດ້ຮັບການລ້ຽງດູຈາກພີ່ນ້ອງຮ່ວມຄວາມເຊື່ອດຽວກັນ ກໍຄືຜູ້ທີ່ໄດ້ຮັບປະໂຫຍດຈາກການຮັບໃຊ້ດ້ານຈິດວິນຍານຂອງພວກເຂົາ. “ບັນດາເຊື້ອສາຍຂອງເລວີ ຜູ້ເຊິ່ງໄດ້ຮັບຕໍາແໜ່ງປະໂຣຫິດນັ້ນ ເຖິງແມ່ນວ່າ ຄົນເຫຼົ່ານັ້ນສືບເຊື້ອສາຍມາຈາກອັບຣາຮາມ ກໍຍັງມີກົດບັນຍັດສັ່ງໃຫ້ຮັບໜຶ່ງສ່ວນສິບຈາກພົນລະເມືອງ ຄືຈາກພວກພີ່ນ້ອງຂອງຕົນ.” (ເຮັບເຣີ 7:5.) ພຣະເຈົ້າຊົງເລືອກຊົນເຜົ່າເລວີໃຫ້ຮັບໜ້າທີ່ອັນສັກສິດໃນພຣະວິຫານແລະໃນການເປັນປະໂຣຫິດ. ກ່ຽວກັບປະໂຣຫິດ ພຣະຄໍາພີໄດ້ກ່າວວ່າ “ອົງພຣະຜູ້ເປັນເຈົ້າພຣະເຈົ້າ…ໄດ້ເລືອກເອົາເຜົ່າເລວີໃຫ້ເປັນປະໂຣຫິດເພື່ອຮັບໃຊ້ພຣະອົງຕະຫຼອດໄປ.” (ພຣະບັນຍັດສອງ 18:5.) ສິບສ່ວນຮ້ອຍຂອງລາຍໄດ້ ແມ່ນຂອງພຣະເຈົ້າ ແລະ ການບໍ່ຖວາຍສິບລົດ ພຣະເຈົ້າຖືວ່າເປັນການປຸ້ນພຣະອົງ. {AA 336.1}

// {AA 336.2}

ໂປໂລໝາຍເຖິງການຖວາຍເພື່ອສະໜັບສະໜຸນຜູ້ປະກາດນີ້ແຫຼະເມື່ອເພິ່ນກ່າວວ່າ: “ໃນທໍານອງດຽວກັນ ອົງພຣະຜູ້ເປັນເຈົ້າໄດ້ສັ່ງວ່າ, ຜູ້ທີ່ປະກາດຂ່າວປະເສີດກໍຄວນໄດ້ຮັບການລ້ຽງດູຈາກການປະກາດຂ່າວປະເສີດນັ້ນ.” ແລະ ລຸນມາ ໃນຈົດໝາຍທີ່ຂຽນເຖິງຕີໂມທຽວກໍໄດ້ກ່າວວ່າ: “ຄົນງານກໍຄວນໄດ້ຮັບຄ່າຈ້າງຂອງຕົນ.” (1 ຕີໂມທຽວ 5:18.) {AA 336.2}

// {AA 336.3}

ການຖວາຍສິບລົດເປັນພຽງສ່ວນໜຶ່ງຂອງແຜນການຂອງພຣະເຈົ້າເພື່ອຄໍ້າຊູວຽກງານຂອງພຣະອົງ. ພຣະເຈົ້າຍັງໄດ້ລະບຸເລື່ອງການຖວາຍຢ່າງລະອຽດ. ຊາວຢິວຖືກສອນໃຫ້ເປັນຄົນເອື້ອເຟື້ອເຜື່ອແຜ່ໃນການສະໜັບສະໜູນວຽກງານຂອງພຣະເຈົ້າແລະການຊ່ວຍເຫຼືອຄົນທຸກຍາກ. ໃນໂອກາດພິເສດ ແມ່ນໃຫ້ຖວາຍຕາມໃຈສັດທາ. ໃນລະດູເກັບກ່ຽວ ຜົນລະປູກຫົວປີເຊັ່ນ ສາລີ, ນໍ້າອະງຸ່ນ, ແລະນໍ້າມັນ ແມ່ນຖືກອຸທິດຖວາຍໃຫ້ພຣະເຈົ້າ. ຜົນລະປູກທີ່ເກັບກ່ຽວບໍ່ໝົດ ແມ່ນຈົ່ງໄວ້ໃຫ້ຄົນທຸກຍາກໄດ້ເກັບເລັມ. ເມື່ອຕັດຂົນແກະຫຼືນວດເຂົ້າໃຫ້ຈົ່ງໄວ້ສ່ວນທໍາອິດເພື່ອຖວາຍແດ່ພຣະເຈົ້າ. ລູກສັດໂຕທໍາອິດ ກໍຄືລູກຫົວສາວຂອງສັດທຸກຊະນິດກໍຖືກມອບໃຫ້ພຣະອົງ. ແລະມີການມອບເງິນໄຖ່ລູກຊາຍຄົນທໍາອິດໃຫ້ພຣະເຈົ້າເຊັ່ນກັນ. ຜົນຜະລິດຫົວປີຕ່າງໆແມ່ນຖືກກຳນົດໃຫ້ ເອົາໄປຖວາຍແດ່ພຣະເຈົ້າຢູ່ພຣະວິຫານ ເຊິ່ງຕໍ່ມາກໍຖືກແຈກຢາຍໃຫ້ປະໂຣຫິດ. {AA 336.3}

// {AA 337.1}

ອີງໃສ່ລະບົບການຖວາຍນີ້ ພຣະເຈົ້າປະສົງໃຫ້ຊົນຊາດອິດສະຣາເອນຮຽນຮູ້ທີ່ຈະ ເອົາພຣະເຈົ້າເປັນໜຶ່ງໃນທຸກສິ່ງທຸກຢ່າງ. ສິ່ງເຫຼົ່ານີ້ເຕືອນໃຫ້ພວກເຂົາຮູ້ວ່າ ພຣະເຈົ້າເປັນເຈົ້າຂອງໄຮ່ນາຮົ້ວສວນ ແລະ ສັດສາວາສິ່ງຂອງພວກເຂົາ; ພຣະອົງເປັນຜູ້ສົ່ງແສງແດດ ແລະ ຝົນເພື່ອເຮັດໃຫ້ຜົນລະປູກເຕີບໃຫຍ່ ແລະ ມີຜົນເກັບກ່ຽວ. ທຸກສິ່ງທຸກຢ່າງທີ່ພວກເຂົາມີລ້ວນແຕ່ເປັນຂອງພຣະອົງ; ພວກເຂົາເປັນພຽງຜູ້ຮັກສາຊັບສິ່ງຂອງຂອງພຣະອົງເທົ່ານັ້ນ. {AA 337.1}

// {AA 337.2}

ພຣະເຈົ້າບໍ່ປະສົງໃຫ້ຄຣິສຕຽນຜູ້ມີໂອກາດຫຼາຍກວ່າຊາວຢິວສະໄໝກ່ອນ ຖວາຍໜ້ອຍກວ່າພວກເຂົ້າ. ພຣະຜູ້ຊ່ວຍໃຫ້ພົ້ນຊົງກ່າວວ່າ: “ຜູ້ໃດໄດ້ຮັບຫຼາຍ ກໍຈະທວງເອົາກັບຜູ້ນັ້ນຫຼາຍ.” (ລູກາ 12:48.) ຄວາມເອື້ອເຟື້ອທີ່ພຣະເຈົ້າສອນໃຫ້ຄົນຢິວມີນັ້ນແມ່ນເປັນປະໂຫຍດຕໍ່ປະເທດຂອງພວກເຂົາເອງ ແຕ່ທຸກມື້ນີ້ວຽກງານຂອງພຣະເຈົ້າໄດ້ຂະຫຍາຍໄປທົ່ວໂລກ. ພຣະຄຣິສຊົງມອບຂ່າວປະເສີດເປັນສົມບັດໃຫ້ຜູ້ທີ່ຕິດຕາມພຣະອົງ ແລະ ມອບໝາຍໜ້າທີ່ໃຫ້ປະກາດຂ່າວອັນເປັນຕາໜ້າຍິນດີແຫ່ງຄວາມພົ້ນແກ່ຊາວໂລກທຸກຄົນ. ຈັງຊັ້ນແຫຼະ ພັນທະຂອງພວກເຮົາໃນສະໄໝນີ້ກໍຍິ່ງໃຫຍ່ກວ່າຄົນອິດສະຣາເອນໃນສະໄໝບູຮານ. {AA 337.2}

// {AA 338.1}

ເມື່ອວຽກງານຂອງພຣະເຈົ້າມີການຂະຫຍາຍຕົວ ກໍຍິ່ງຕ້ອງການຄວາມຊ່ວຍເຫຼືອຫຼາຍຂຶ້ນຕາມລຳດັບ. ສະນັ້ນເພື່ອຕອບສະໜອງຕໍ່ຄວາມຕ້ອງການທີ່ເພີ່ມຂຶ້ນນັ້ນ ຄຣິສຕຽນຄວນປະຕິບັດຕາມພຣະບັນຊາຂອງພຣະເຈົ້າທີ່ຂຽນວ່າ: “ຈົ່ງນໍາເງິນເຕັມຈຳນວນໜຶ່ງສ່ວນສິບມາຍັງພຣະວິຫານຂອງເຮົາ ເພື່ອວ່າໃນທີ່ນັ້ນຈະມີອາຫານຢ່າງເຕັມບໍລິບູນ.” (ມາລາກີ 3:10.) ຖ້າທຸກຄົນທີ່ຖືວ່າຕົນເປັນຄຣິສຕຽນໄດ້ຖວາຍສິບລົດແລະ ການຖວາຍອື່ນໆຢ່າງຊື່ສັດ ສາງຂອງພຣະເຈົ້າກໍຈະເຕັມລົ້ນ. ຖ້າເຮັດຢ່າງນັ້ນ ກໍຈະບໍ່ມີການຈັດຕະຫຼາດນັດ, ຂາຍເລກຂາຍຫວຍ, ຫຼື ຈັດງານລ້ຽງເພື່ອຫາທຶນສະໜັບສະໜູນການປະກາດຂ່າວປະເສີດ. {AA 338.1}

// {AA 338.2}

ມະນຸດເຮົາມັກໃຊ້ຊັບສົມບັດເພື່ອສະໜອງຄວາມຢາກ, ຊື້ເຄື່ອງແຕ່ງກາຍ, ຫຼື ປະດັບປະດາເຮືອນຊານ. ສະມາຊິກຄຣິສຕະຈັກຫຼາຍຄົນໃຊ້ຈ່າຍໃນລັກສະນະນີ້ຢ່າງບໍ່ອັ້ນ, ຟຸມເຟືອຍກໍວ່າໄດ້. ແຕ່ຖ້າຂໍໃຫ້ເຂົາເຈົ້າຖວາຍໃສ່ສາງຂອງພຣະເຈົ້າເພື່ອຄໍ້າຊູວຽກງານການປະກາດໃນໂລກນີ້ ພວກເຂົາຊໍ້າພັດຄັດຄ້ານ. ບາງເທື່ອຂັດບໍ່ໄດ້ ຝືນໃຈບໍລິຈາກ ແຕ່ວ່າໜ້ອຍກວ່າຈໍານວນທີ່ພວກເຂົາໃຊ້ຈ່າຍແນວບໍ່ເປັນປະໂຫຍດ. ພວກເຂົາບໍ່ໄດ້ສະແດງຄວາມຮັກອັນແທ້ຈິງໃນການຮັບໃຊ້ພຣະຄຣິສ ບໍ່ສົນອົກສົນໃຈນໍາຄວາມພົ້ນຂອງຄົນອື່ນ. ຊີວິດຄຣິສຕຽນລັກສະນະນີ້ເປັນຊີວິດທີ່ຂອດ ແລະ ປ່ວຍໂຊ! {AA 338.2}

// {AA 338.3}

ຜູ້ທີ່ຈິດໃຈເຕັມໄປດ້ວຍຄວາມຮັກຂອງພຣະຄຣິສຈະຖືວ່າການຊ່ວຍວຽກງານການປະກາດນັ້ນເປັນໜ້າທີ່ຂອງຕົນ ແລະ ບໍ່ພຽງເທົ່ານັ້ນ ແຕ່ຈະຖືວ່າເປັນຕາໜ້າຍິນດີທີ່ຈະມີສ່ວນສະໜັບສະໜູນວຽກງານທີ່ສູງສົ່ງທີ່ສຸດ ແລະ ບໍລິສຸດທີ່ສຸດທີ່ຊົງມອບໝາຍໃຫ້ມະນຸດ ຄືວຽກງານການປະກາດຄຸນຄວາມດີ, ພຣະເມດຕາກະລຸນາ, ແລະຄວາມຈິງຂອງພຣະເຈົ້າໃຫ້ໂລກໄດ້ຮູ້. {AA 338.3}

// {AA 339.1}

ຈິດໃຈທີ່ໂລບນັ້ນແຫຼະເຮັດໃຫ້ຄົນເຮົາຫວງຊັບສິ່ງຂອງເອົາໄວ້  ເຊິ່ງທີ່ຈິງແລ້ວຊັບສິ່ງຂອງເຫຼົ່ານັ້ນສົມຄວນເປັນຂອງພຣະເຈົ້າ. ພຣະອົງຊົງລັງກຽດຈິດໃຈເຊັ່ນນີ້ ໃນສະໄໝປັດຈຸບັນບໍ່ຕ່າງກັບສະໄໝກ່ອນ ເມື່ອພຣະອົງຊົງກ່າວຜ່ານຜູ້ປະກາດພຣະທໍາເພື່ອຕໍາໜິປະຊາກອນຂອງພຣະອົງວ່າ: “ເປັນການຖືກຕ້ອງບໍທີ່ມະນຸດສໍ້ໂກງພຣະເຈົ້າ? ແນ່ນອນບໍ່ເປັນການຖືກຕ້ອງ, ແຕ່ພວກເຈົ້າຕ່າງກໍສໍ້ໂກງເຮົາ. ພວກເຈົ້າຖາມວ່າ, ‘ສໍ້ໂກງຢ່າງໃດ?’ ກໍສໍ້ໂກງໃນເລື່ອງໜຶ່ງສ່ວນສິບແລະເຄື່ອງຖວາຍຕ່າງໆ ນັ້ນແຫຼະ. ຄໍາສາບແຊ່ງຈະຕົກຖືກພວກເຈົ້າທັງໝົດ ກໍເພາະວ່າຄົນທັງຊາດສໍ້ໂກງເຮົາ.” (ມາລາກີ 3:8, 9.) {AA 339.1}

// {AA 339.2}

ຈິດໃຈທີ່ເອື້ອເຟື້ອເຜື່ອແຜ່ແມ່ນຈິດໃຈຕາມແບບຂອງສະຫວັນ. ຈິດໃຈດັ່ງກ່າວໄດ້ສະແດງອອກຢ່າງຈະແຈ້ງທີ່ສຸດໃນການເສຍສະຫຼະຂອງພຣະຄຣິສເທິງໄມ້ກາງແຂນ. ພຣະເຈົ້າໄດ້ປະທານພຣະບຸດອົງດຽວຂອງພຣະອົງເພື່ອພວກເຮົາ ແລະ ພຣະຄຣິສໄດ້ສະຫຼະທຸກສິ່ງທຸກຢ່າງທີ່ພຣະອົງຄອບຄອງ ແລະ ມອບພຣະອົງເອງໃຫ້ເຖິງຄວາມຕາຍ ເພື່ອໃຫ້ມະນຸດໄດ້ພົ້ນບາບ. ການສິ້ນພຣະຊົນເທິງໄມ້ກາງແຂນຄວນເປັນສິ່ງຈູງໃຈໃຫ້ທຸກຄົນທີ່ເຊື່ອພຣະຜູ້ໂຜດໃຫ້ພົ້ນມີໃຈເອື້ອເຟື້ອເຜື່ອແຜ່. ບົດຮຽນໃນການເສຍສະຫຼະຂອງພຣະອົງນີ້ແມ່ນການໃຫ້ ຄືໃຫ້ແລ້ວໃຫ້ອີກ. “ຜູ້ໃດທີ່ເວົ້າວ່າ ‘ຕົນຢູ່ໃນພຣະອົງ’ ຜູ້ນັ້ນກໍຄວນດໍາເນີນຊີວິດຕາມທາງທີ່ພຣະອົງຊົງດໍາເນີນນັ້ນເໝືອນກັນ.” (1 ໂຢຮັນ 2:6.) {AA 339.2}

// {AA 339.3}

ໃນທາງກົງກັນຂ້າມ ຈິດໃຈທີ່ເຫັນແກ່ຕົວແມ່ນຈິດໃຈຂອງຊາຕານ. ຫຼັກການຂອງຝ່າຍໂລກແມ່ນການຮັບເອົາ ຄືໄດ້ແລ້ວເອົາອີກ. ພວກເຂົາຫວັງໄດ້ຄວາມສຸກ ແລະ ຄວາມສໍາລານດ້ວຍວິທີນີ້ ແຕ່ວ່າຜົນທີ່ຕາມມາແມ່ນຄວາມທຸກ ແລະ ຄວາມຕາຍ. {AA 339.3}

// {AA 339.4}

ເມື່ອໃດກໍຕາມທີ່ພຣະເຈົ້າຍັງບໍ່ເຊົາອວຍພອນລູກຂອງພຣະອົງ ຜູ້ເປັນລູກຈະເຊົາຖວາຍສ່ວນທີ່ເປັນຂອງພຣະເຈົ້າກໍບໍ່ໄດ້. ບໍ່ພຽງແຕ່ຖວາຍສ່ວນທີ່ເປັນຂອງພຣະເຈົ້າເທົ່ານັ້ນ ແຕ່ຄວນຖວາຍຂອບຄຸນຢ່າງໃຈກ້ວາງ. ຈົ່ງໃຫ້ພວກເຂົາຖວາຍຜົນລະປູກສ່ວນທຳອິດ, ຊັບສິ່ງຂອງສ່ວນດີທີ່ສຸດ, ແລະ ການຮັບໃຊ້ທີ່ດີທີ່ສຸດແລະບໍຣິສຸດທີ່ສຸດ ໃຫ້ພຣະເຈົ້າດ້ວຍໃຈຍິນດີ. ຜູ້ທີ່ຖວາຍເຊັ່ນນີ້ຈະໄດ້ຮັບພຣະພອນຢ່າງອຸດົມສົມບູນ. ພຣະເຈົ້າເອງຈະເຮັດໃຫ້ຈິດວິນຍານຂອງພວກເຂົາເປັນດັ່ງສວນທີ່ມີນໍ້າບໍ່ຂາດ. ແລະເມື່ອການເກັບກ່ຽວຄັ້ງສຸດທ້າຍມາຮອດ ມັດເຂົ້າທີ່ພວກເຂົາເອົາມາໃຫ້ພຣະເຈົ້ານັ້ນກໍຈະເປັນຄ່າຕອບແທນຂອງຄວາມເອື້ອເຟື້ອໃນການນໍາໃຊ້ຕາລັນທີ່ພຣະເຈົ້າປະທານໃຫ້ນັ້ນ. {AA 339.4}

// {AA 340.1}

ພີ່ນ້ອງສະມາຊິກຜູ້ເຊື່ອບໍ່ຄວນປ່ອຍໃຫ້ຜູ້ທີ່ພຣະເຈົ້າຊົງເອີ້ນມາຮັບໃຊ້ວຽກງານອັນໜັກໜ່ວງຂອງພຣະອົງ ຈໍາຕ້ອງໄດ້ຮັບຜິດຊອບຄ່າໃຊ້ຈ່າຍເອງ ຍ້ອນບໍ່ໄດ້ຮັບການຊ່ວຍເຫຼືອຢ່າງໃຈກ້ວາງຈາກພີ່ນ້ອງສະມາຊິກ. ມັນແມ່ນໜ້າທີ່ຂອງສະມາຊິກຄຣິສຕະຈັກທີ່ຕ້ອງສະແດງຄວາມເອື້ອເຟື້ອເຜື່ອແຜ່ຕໍ່ຜູ້ທີ່ປະວຽກງານຝ່າຍໂລກເພື່ອມາຮັບໃຊ້ວຽກງານຂອງພຣະເຈົ້າ ເພື່ອໃຫ້ພວກເຂົາສາມາດຮັບໃຊ້ພຣະອົງໄດ້ຢ່າງເຕັມທີ່. ເມື່ອຜູ້ຮັບໃຊ້ຂອງພຣະເຈົ້າມີກໍາລັງໃຈ ວຽກງານການປະກາດກໍຈະເລີນກ້າວໜ້າ. ແຕ່ຖ້າພີ່ນ້ອງສະມາຊິກບໍ່ສະໜັບສະໜູນຍ້ອນຄວາມເຫັນແກ່ຕົວ ຜູ້ປະກາດກໍຈະອ່ອນແຮງ ແລະ ຜົນງານຂອງພວກເຂົາກໍຈະຫົດລົງ. {AA 340.1}

// {AA 340.2}

ພຣະເຈົ້າບໍ່ພໍພຣະໄທຕໍ່ຜູ້ທີ່ອ້າງວ່າເປັນຜູ້ຕິດຕາມພຣະອົງ ແຕ່ປ່ອຍໃຫ້ຜູ້ຮັບໃຊ້ຂອງພຣະອົງອຶດຢາກຂາດເຂີນປັດໃຈທີ່ຈໍາເປັນຕໍ່ຊີວິດ ໃນຂະນະທີ່ຮັບໃຊ້ວຽກງານຂອງພຣະເຈົ້າ. ຜູ້ທີ່ເຫັນແກ່ໂຕເຫຼົ່ານັ້ນຈະຕ້ອງລາຍງານຕໍ່ພຣະເຈົ້າ ຍ້ອນນໍາໃຊ້ເງິນຄໍາຂອງພຣະອົງໃນທາງທີ່ຜິດ ລວມທັງຄວາມລໍາບາບ ແລະ ຄວາມເສົ້າໝອງທີ່ຜູ້ຮັບໃຊ້ທີ່ຊື່ສັດຂອງພຣະເຈົ້າໄດ້ຮັບ. ຜູ້ທີ່ຖືກຮຽກເອີ້ນໃຫ້ຮັບໃຊ້ວຽກງານການປະກາດຂອງພຣະເຈົ້າ ຄວນໄດ້ຮັບຄ່າຕອບແທນການເສຍສະຫຼະພຽງພໍທີ່ຈະລ້ຽງຕົນເອງກັບຄອບຄົວ. {AA 340.2}

// {AA 341.1}

ຄົນເຮັດວຽກງານຝ່າຍໂລກ ຄືຜູ້ມີຄວາມສາມາດທາງມັນສະໝອງ ຫຼື ທາງຝີມືກໍຕາມ ລ້ວນແຕ່ສາມາດໄດ້ຮັບເງິນເດືອນດີ. ແລ້ວວຽກງານການປະກາດຄວາມຈິງ ແລະ ການນໍາຄົນມາຫາພຣະເຢຊູ ບໍ່ສໍາຄັນກວ່າວຽກງານຝ່າຍໂລກບໍ? ຜູ້ທີ່ຮັບໃຊ້ວຽກງານການປະກາດບໍ່ສົມຄວນໄດ້ຮັບເງິນເດືອນທີ່ເໝາະສົມບໍ? ການຄິດຄ່າຕອບແທນຂອງວຽກງານພຣະເຈົ້າຫຼາຍໜ້ອຍສ່ຳໃດເມື່ອປຽບທຽບກັບຄ່າຕອບແທນຂອງວຽກງານຝ່າຍໂລກ ສະແດງໃຫ້ເຫັນວ່າ ພວກເຮົາໃຫ້ຄຸນຄ່າຕໍ່ ຝ່າຍສະຫວັນ ຫຼື ຝ່າຍໂລກຫຼາຍກວ່າກັນ. {AA 341.1}

// {AA 341.2}

ເພື່ອໃຫ້ມີເງິນໃນສາງຂອງພຣະເຈົ້າ ເພື່ອສະໜັບສະໜູນວຽກງານການປະກາດ ແລະ ຊ່ວຍເຫຼືອຄວາມຕ້ອງການຂອງອົງກອນປະກາດຕ່າງໆ ຄົນຂອງພຣະເຈົ້າຈໍາເປັນຕ້ອງຖວາຍຢ່າງໃຈກວ້າງ ແລະ ດ້ວຍໃຈຍິນດີ. ຜູ້ຮັບໃຊ້ຂອງພຣະເຈົ້າມີໜ້າທີ່ສຳຄັນໃນການສອນສະມາຊິກຄຣິສຕະຈັກໃຫ້ຮູ້ຄວາມຕ້ອງການຂອງວຽກງານຂອງພຣະອົງ ແລະ ໃຫ້ມີໃຈເອື້ອເຟື້ອເຜື່ອແຜ່. ຖ້າບົກພ່ອງໃນໜ້າທີ່ນີ້ ແລະ ຄຣິສຕະຈັກບໍ່ໄດ້ຊ່ວຍເຫຼືອຄວາມຈໍາເປັນຂອງຄົນອື່ນ ບໍ່ພຽງແຕ່ວຽກງານຂອງພຣະເຈົ້າເທົ່ານັ້ນທີ່ຈະໄດ້ຮັບຜົນກະທົບ ແຕ່ຍັງລວມທັງພຣະພອນທີ່ຜູ້ເຊື່ອຈະໄດ້ຮັບ ເພາະວ່າພຣະເຈົ້າຈະບໍ່ອວຍພອນ. {AA 341.2}

// {AA 341.3}

ແມ່ນແຕ່ຄົນທີ່ທຸກຍາກທີ່ສຸດກໍຄວນຖວາຍແດ່ພຣະເຈົ້າ. ພວກເຂົາຕ້ອງມີສ່ວນໃນພຣະຄຸນຂອງພຣະເຈົ້າ ໂດຍການເສຍສະຫຼະເພື່ອຊ່ວຍເຫຼືອຜູ້ທີ່ຂັດສົນກວ່າ. ເຄື່ອງຖວາຍຂອງຄົນທຸກຍາກ ຄືຜົນຂອງການເສຍສະຫຼະ ປຽບເໝືອນອາຍຫອມລອຍຂຶ້ນໄປຫາພຣະເຈົ້າ. ການເສຍສະຫຼະທຸກຢ່າງສ້າງຄວາມດີງາມໃນຈິດໃຈຂອງຜູ້ເສຍສະຫຼະ ເຮັດໃຫ້ຜູ້ນັ້ນໃກ້ຊິດພຣະຄຣິສຫຼາຍຂຶ້ນ; ເຖິງແມ່ນພຣະອົງຮັ່ງມີແຕ່ຊົງກາຍເປັນຄົນທຸກຍາກເພື່ອພວກເຮົາ ເພື່ອໃຫ້ພວກເຮົາເປັນຄົນຮັ່ງມີຍ້ອນຄວາມທຸກຍາກຂອງພຣະອົງ. {AA 341.3}

// {AA 342.1}

ແມ່ໝ້າຍຄົນໜຶ່ງໃນພຣະຄໍາພີຖວາຍຫຼຽນທອງແດງສອງຫຼຽນໃຫ້ພຣະເຈົ້າ  ເຊິ່ງເປັນຈໍານວນເງິນທັງໝົດທີ່ນາງມີ. ເລື່ອງນີ້ໄດ້ຮັບການບັນທຶກໄວ້ເພື່ອເປັນກໍາລັງໃຈແກ່ຜູ້ທີ່ຂາດເຂີນ ແຕ່ຍັງຢາກຖວາຍເພື່ອວຽກງານຂອງພຣະເຈົ້າ. ພຣະຄຣິສຍົກເອົາການຖວາຍຂອງນາງມາເປັນແບບຢ່າງແກ່ພວກສາວົກ. “ນາງໄດ້ຖວາຍທຸກສິ່ງທີ່ນາງມີສໍາລັບລ້ຽງຊີບ.” (ມາຣະໂກ 12:44.) ພຣະອົງຊົງຖືວ່ານາງໄດ້ຖວາຍຫຼາຍກວ່າຄົນຮັ່ງມີທີ່ຖວາຍຢ່າງຫຼວງຫຼາຍໂດຍບໍ່ຕ້ອງປະຕິເສດຄວາມຕ້ອງການຂອງຕົນເອງ. ເງິນທີ່ພວກເຂົາຖວາຍເປັນພຽງຈໍານວນເລັກນ້ອຍເທົ່ານັ້ນ ເມື່ອປຽບທຽບໃສ່ຄວາມຮັ່ງມີຂອງພວກເຂົາ. ສ່ວນນາງໄດ້ຖວາຍຈົນໝົດ ແລະ ບໍ່ມີເງິນລ້ຽງຊີບຕົນເອງໃນມື້ຕໍ່ໄປ ມີແຕ່ໄວ້ວາງໃຈໃຫ້ພຣະເຈົ້າຈັດຕຽມ. ພຣະຜູ້ໂຜດໃຫ້ພົ້ນຊົງກ່າວກ່ຽວກັບນາງວ່າ: “ເຮົາບອກພວກເຈົ້າຕາມຄວາມຈິງວ່າ, ‘ແມ່ໝ້າຍຍາກຈົນຄົນນີ້ ໄດ້ປ່ອນເງິນລົງໃນຫີບຖວາຍຫຼາຍກວ່າຄົນອື່ນທັງໝົດທີ່ປ່ອນໃສ່ນັ້ນ.’” ສະນັ້ນ ພຣະອົງຈຶ່ງສອນວ່າ ຄຸນຄ່າຂອງການຖວາຍບໍ່ແມ່ນຂຶ້ນກັບປະລິມານ ແຕ່ຂຶ້ນກັບອັດຕາສ່ວນ ແລະ ຈຸດປະສົງຂອງການຖວາຍ. {AA 342.1}

// {AA 342.2}

ໃນພັນທະກິດການຮັບໃຊ້ຂອງໂປໂລ ເພິ່ນໄດ້ພະຍາຍາມຢ່າງບໍ່ຮູ້ອິດຮູ້ເມື່ອຍເພື່ອບັນດານໃຈໃຫ້ຜູ້ເຊື່ອໃໝ່ຢາກເຮັດສິ່ງທີ່ຍິ່ງໃຫຍ່ໃນການຮັບໃຊ້ພຣະເຈົ້າ. ເພິ່ນໄດ້ສອນໃຫ້ພວກເຂົາເປັນຄົນເອື້ອເຟື້ອເຜື່ອແຜ່ຢູ່ສະເໝີ. ເພິ່ນໄດ້ກ່າວຕໍ່ເຖົ້າແກ່ໃນຄຣິສຕະຈັກເອເຟໂຊເຖິງການຮັບໃຊ້ຂອງເພິ່ນທ່າມກາງພວກເຂົາກ່ອນໜ້ານັ້ນວ່າ: “ຂ້າພະເຈົ້າໄດ້ເປັນແບບຢ່າງໃຫ້ພວກທ່ານເຫັນໃນທຸກສິ່ງວ່າ ດ້ວຍການເຮັດວຽກອັນໜັກໜ່ວງແບບນີ້ ຈຶ່ງຈະຊ່ວຍເຫຼືອຄົນຍາກຈົນໄດ້, ໂດຍໃຫ້ຄິດເຖິງຖ້ອຍຄໍາທີ່ພຣະເຢຊູເຈົ້າເອງໄດ້ກ່າວໄວ້ວ່າ, ‘ການໃຫ້ເປັນເຫດໃຫ້ມີຄວາມສຸກຫຼາຍກວ່າການຮັບ.’”“ຄົນທີ່ຫວ່ານພຽງເລັກນ້ອຍກໍເກັບກ່ຽວໄດ້ພຽງເລັກນ້ອຍ ແລະ ຄົນທີ່ຫວ່ານຫຼາຍກໍເກັບກ່ຽວໄດ້ຫຼາຍ. ທຸກຄົນຈົ່ງໃຫ້ຕາມທີ່ຕົນໄດ້ຄິດໝາຍໄວ້ໃນໃຈ ບໍ່ແມ່ນໃຫ້ດ້ວຍຄິດເສຍດາຍ ຫຼືດ້ວຍຂືນໃຈໃຫ້ ເຫດວ່າພຣະເຈົ້າຊົງຮັກຄົນນັ້ນທີ່ໃຫ້ດ້ວຍຊື່ນໃຈຍິນດີ.” (ກິດຈະການ 20:35; 2 ໂກຣິນໂທ 9:6, 7.) {AA 342.2}

// {AA 343.1}

ຜູ້ເຊື່ອຊາວມາເກໂດເນຍເກືອບທຸກຄົນທຸກຍາກດ້ານສິ່ງຂອງຝ່າຍໂລກ ແຕ່ຈິດໃຈຂອງພວກເຂົາເຕັມໄປດ້ວຍຄວາມຮັກຕໍ່ພຣະເຈົ້າ ແລະ ຄວາມຈິງຂອງພຣະອົງ ພວກເຂົາຈຶ່ງຖວາຍເພື່ອການປະກາດດ້ວຍໃຈຍິນດີ. ເມື່ອມີການຂໍຖວາຍເພື່ອຊ່ວຍເຫຼືອບັນເທົາທຸກຜູ້ເຊື່ອຊາວຢິວ ຜູ້ເຊື່ອໃນແຂວງມາເກໂດເນຍໄດ້ກາຍເປັນແບບຢ່າງໃຫ້ແກ່ຄຣິສຕະຈັກທັງຫຼາຍ ຍ້ອນວ່າພວກເຂົາມີຄວາມເອື້ອເຟື້ອເຜື່ອແຜ່. ໂປໂລໄດ້ຂຽນຈົດໝາຍຫາຊາວໂກຣິນໂທໃຫ້ສັງເກດເບິ່ງ: “ພຣະຄຸນຂອງພຣະເຈົ້າ ທີ່ຊົງໂຜດປະທານແກ່ຄຣິສຕະຈັກຕ່າງໆ ໃນແຂວງມາເກໂດເນຍ. ເພາະວ່າ ເມື່ອຄາວທີ່ພວກເຂົາຖືກທົດລອງຢ່າງໜັກ ໂດຍໄດ້ຮັບຄວາມທຸກລໍາບາກ ຄວາມຍິນດີອັນເຫຼືອລົ້ນ ແລະ ຄວາມຍາກຈົນອັນເຫຼືອປະມານຂອງພວກເຂົານັ້ນ ກໍໄດ້ປາກົດລົ້ນອອກມາເປັນໃຈສັດທາອັນກວ້າງຂວາງ…ພວກເຂົາສັດທາຖວາຍໂດຍສຸດຄວາມສາມາດຂອງພວກເຂົາ ແລະ ເຫຼືອຄວາມສາມາດຂອງພວກເຮົາເສຍອີກ, ແລ້ວຕາມລໍາພັງໃຈຂອງພວກເຂົາເອງ ພວກເຂົາກໍຍັງໄດ້ວອນຂໍຢ່າງຫຼວງຫຼາຍ ຂໍໃຫ້ເຮົາກະຣຸນາພວກເຂົາໄດ້ມີສ່ວນໃນການຊ່ວຍເຫຼືອພວກໄພ່ພົນຂອງພຣະເຈົ້າ.” (2 ໂກຣິນໂທ 8:1–4.) {AA 343.1}

// {AA 343.2}

ຄວາມຍິນດີເສຍສະຫຼະຂອງຜູ້ເຊື່ອຊາວມາເກໂດເນຍເກີດມາຈາກການອຸທິດຕົນໃຫ້ພຣະເຈົ້າຢ່າງໝົດໃຈ. ຍ້ອນໄດ້ຮັບການບັນດານໃຈຈາກພຣະວິນຍານຂອງພຣະເຈົ້າ “ພວກເຂົາໄດ້ຖວາຍຕົວເອງແກ່ອົງພຣະຜູ້ເປັນເຈົ້າກ່ອນ” (2 ໂກຣິນໂທ 8:5) ຈາກນັ້ນຈຶ່ງຍິນດີຖວາຍຢ່າງໃຈກວ້າງເພື່ອສະໜັບສະໜູນວຽກງານຂ່າວປະເສີດ. ພວກເຂົາບໍ່ຈໍາເປັນຕ້ອງມີຜູ້ມາຂໍບໍລິຈາກ ເພາະວ່າພວກເຂົາເອງຍິນດີທີ່ໄດ້ມີໂອກາດເສຍສະຫຼະແມ່ນແຕ່ສິ່ງທີ່ຈໍາເປັນຂອງຕົນເພື່ອບັນເທົາຄວາມຈໍາເປັນຂອງຄົນອື່ນ. ເຖິງອາຈານໂປໂລຈະຫ້າມພວກເຂົາບໍ່ໃຫ້ບໍລິຈາກ ພວກເຂົາກໍຍັງຂໍຮ້ອງໃຫ້ເພິ່ນຮັບເອົາ. ພວກເຂົາມີຄວາມຈິງໃຈ, ມີຄຸນນະທໍາ, ແລະ ມີຄວາມຮັກຕໍ່ພີ່ນ້ອງຜູ້ເຊື່ອ ຈຶ່ງຍິນດີເສຍສະຫຼະ ຊີວິດຂອງພວກເຂົາຈຶ່ງເຕັມລົ້ນດ້ວຍຜົນຂອງການເອື້ອເຟື້ອເຜື່ອແຜ່. {AA 343.2}

// {AA 344.1}

ເມື່ອໂປໂລສົ່ງຕີໂຕໄປເມືອງໂກຣິນໂທເພື່ອເສີມສ້າງໃຫ້ພີ່ນ້ອງຜູ້ເຊື່ອມີຄວາມເຂັ້ມແຂງ ເພິ່ນໄດ້ສັ່ງຕີໂຕໃຫ້ສອນຄຣິສຕະຈັກໃນເມືອງນີ້ໃຫ້ຮູ້ຈັກການເປັນຜູ້ໃຫ້ ແລະ ໃນຈົດໝາຍຕິດຄັດໄປນັ້ນ ເພິ່ນກໍໄດ້ຮຽກຮ້ອງໃຫ້ສະມາຊິກຄຣິສຕະຈັກນັ້ນວ່າ: “ເມື່ອເຈົ້າທັງຫຼາຍມີບໍຣິບູນໃນທຸກສິ່ງຄື ຄວາມເຊື່ອ, ຖ້ອຍຄໍາ, ວິຊາຄວາມຮູ້, ຄວາມກະຕືລືລົ້ນ ແລະຄວາມຮັກຕໍ່ເຮົາ ເຈົ້າທັງຫຼາຍກໍຈົ່ງປະກອບການກຸສົນນີ້ຢ່າງບໍລິບູນເໝືອນກັນ.” “ບັດນີ້ກໍຄວນແລ້ວ ທີ່ເຈົ້າທັງຫຼາຍຈະເຮັດການນັ້ນໃຫ້ສໍາເລັດເສຍ ເພື່ອວ່າເມື່ອພວກເຈົ້າມີໃຈພ້ອມຢູ່ແລ້ວ ເຈົ້າກໍຈະເຮັດໃຫ້ສໍາເລັດຕາມຄວາມສາມາດຂອງຕົນ. ເພາະວ່າ ຖ້າມີນໍ້າໃຈພ້ອມຢູ່ແລ້ວ ພຣະເຈົ້າກໍຊົງພໍພຣະໄທທີ່ຈະຊົງຮັບຕາມທີ່ທຸກຄົນມີຢູ່ ບໍ່ແມ່ນຕາມທີ່ພວກເຂົາບໍ່ມີ.” “ແລະພຣະເຈົ້າຊົງຣິດສາມາດປະທານພຣະຄຸນອັນອຸດົມທຸກຢ່າງແກ່ເຈົ້າທັງຫຼາຍ ເພື່ອໃຫ້ພວກເຈົ້າມີທຸກສິ່ງທຸກຢ່າງພຽງພໍສໍາລັບຕົວຢູ່ສະເໝີ ທັງຈະມີສິ່ງຂອງບໍລິບູນສໍາລັບການງານດີທຸກຢ່າງດ້ວຍ…ໂດຍຊົງໂຜດໃຫ້ເຈົ້າທັງຫຼາຍຮັ່ງມີ ດ້ວຍສິ່ງຂອງຢ່າງບໍລິບູນ ເພື່ອໃຫ້ພວກເຈົ້າມີຂອງແຈກຢາຍຢ່າງກວ້າງຂວາງ  ເຊິ່ງເຮົາໄດ້ນໍາໄປແຈກຢາຍ ຈຶ່ງເປັນເຫດໃຫ້ເກີດການໂມທະນາຂອບພຣະຄຸນຕໍ່ພຣະເຈົ້າ.” (2 ໂກຣິນໂທ 8:7, 11, 12; 9:8-11.) {AA 344.1}

// {AA 344.2}

ຄວາມເອື້ອເຟື້ອເຜື່ອແຜ່ອັນບໍ່ເຫັນແກ່ຕົວໄດ້ເຮັດໃຫ້ຄຣິສຕະຈັກໃນສະໄໝເລີ່ມແລກໄດ້ຮັບຄວາມຊື່ນຊົມຍິນດີເຫຼືອຫຼາຍ ເພາະບັນດາຜູ້ເຊື່ອຮູ້ວ່າພວກເຂົາໄດ້ປະກອບສ່ວນເຮັດໃຫ້ຂ່າວປະເສີດແຜ່ໄປຫາຜູ້ທີ່ຍັງຢູ່ໃນຄວາມມືດມົນ. ຄວາມເອື້ອເຟື້ອເຜື່ອແຜ່ຂອງພວກເຂົານັ້ນ ເປັນຫຼັກຖານສະແດງໃຫ້ເຫັນວ່າພຣະຄຸນຂອງພຣະເຈົ້າທີ່ພວກເຂົາໄດ້ຮັບໄດ້ເກີດຜົນຈິງແທ້. ມີແຕ່ການຖືກຊຳລະດ້ວຍພຣະວິນຍານບໍລິສຸດເທົ່ານັ້ນທີ່ສາມາດເຮັດໃຫ້ເກີດຄວາມເອື້ອເຟື້ອເຜື່ອແຜ່ເຊັ່ນນັ້ນໄດ້. ແຕ່ວ່າຈະເປັນຜູ້ເຊື່ອ ຫຼື ຜູ້ບໍ່ເຊື່ອກໍຕາມ ທຸກຄົນເຫັນວ່າເປັນເລື່ອງອັດສະຈັນທີ່ເກີດຂຶ້ນເພາະພຣະຄຸນຂອງພຣະເຈົ້າ. {AA 344.2}

// {AA 344.3}

ຄວາມຈະເລີນດ້ານຈິດວິນຍານຂຶ້ນຢູ່ກັບຄວາມເອື້ອເຟື້ອເຜື່ອແຜ່ແບບຄຣິສຕຽນຢ່າງແຍກບໍ່ອອກ. ຜູ້ທີ່ຕິດຕາມພຣະຄຣິສຄວນມີຄວາມຊົມຊື່ນຍິນໃນໂອກາດທີ່ຈະສະແດງຄຸນງາມຄວາມດີຂອງພຣະຜູ້ໄຖ່ຜ່ານຊີວິດຂອງຕົນເອງ. ພວກເຂົາສາມາດໝັ້ນໃຈໄດ້ວ່າຊັບສົມບັດທີ່ຖວາຍໃຫ້ພຣະເຈົ້ານັ້ນໄດ້ຖືກຝາກໄວ້ໃນສະຫວັນລ່ວງໜ້າພວກເຂົາ. ຖ້າຜູ້ໃດຢາກ ຮັກສາຊັບສິນຂອງຕົນໄວ້ໃຫ້ໝັ້ນຄົງ ກໍຈົ່ງໃຫ້ຜູ້ນັ້ນມອບຊັບສິນໄວ້ໃນມືຂອງຜູ້ທີ່ຖືກເລັກຕະປູຕອກຕິດໄມ້ກາງແຂນ. ຜູ້ໃດຢາກຮັບຄວາມສຸກຈາກຊັບສິນຂອງຕົນ ກໍຈົ່ງ ໃຊ້ຊັບສິນເຫຼົ່ານັ້ນໃນການຊ່ວຍເຫຼືອຜູ້ທີ່ທຸກຍາກ ແລະຂັດສົນ. ຜູ້ໃດຢາກເພີ່ມພູນຊັບສົມບັດທີ່ຕົນມີຢູໃຫ້ຫຼາຍຂຶ້ນ ກໍຈົ່ງຟັງຄໍາເຕືອນຂອງອົງພຣະຜູ້ເປັນເຈົ້າທີ່ຊົງກ່າວໄວ້ວ່າ: “ຈົ່ງຍ້ອງຍໍໃຫ້ກຽດອົງພຣະຜູ້ເປັນເຈົ້າດ້ວຍຊັບສິນຂອງຕົນ ດ້ວຍຜົນທໍາທິດອັນດີທີ່ສຸດຈາກຜົນລະປູກທັງໝົດຂອງເຈົ້າ. ຖ້າເຈົ້າເຮັດເຈົ້າຈະມີເຂົ້າເຕັມເຫຼົ້າ ແລະມີເຫຼົ້າອະງຸ່ນເຫຼືອຫຼາຍຈົນບໍ່ມີບ່ອນໃສ່.” (ສຸພາສິດ 3:9, 10.) ແຕ່ຜູ້ທີ່ຮັກຫວງຊັບສົມບັດເພື່ອເຫັນແກ່ຕົວຈະຮັບຄວາມສູນເສຍຕະຫຼອດໄປ. ສ່ວນຜູ້ທີ່ມອບຊັບສິນເງິນຕາໃຫ້ພຣະເຈົ້າ ພຣະອົງຈະບັນທຶກໄວ້ໃນສະຫວັນ ແລະ ຈະຊົງປະທັບກາໄວ້ຢ່າງໝັ້ນຄົງຖາວອນ. {AA 344.3}

// {AA 345.1}

ພຣະເຈົ້າຊົງກ່າວວ່າ: “ທຸກຄົນທີ່ຫວ່ານຢູ່ຂ້າງລຳນ້ຳທັງປວງກໍເປັນສຸກ” (ເອຊາຢາ 32:20 ແປຈາກສະບັບພາສາອັງກິດ.) ການແບ່ງປັນຂອງປະທານຈາກພຣະເຈົ້າໃຫ້ຜູ້ທີ່ທຸກຍາກ ຫຼື ເພື່ອໃຊ້ປະກອບສ່ວນເຂົ້າໃນວຽກງານຂອງພຣະເຈົ້າ ບໍ່ໄດ້ນຳໄປສູ່ຄວາມຍາກຈົນ. “ຍິ່ງໃຫ້ຍິ່ງມີ ຍິ່ງຂີ້ຖີ່ຍິ່ງທຸກຈົນລົງ.” (ສຸພາສິດ 11:24.) ຜູ້ຫວ່ານຍ່ອມເພີ່ມເມັດພືດທີ່ຕົນມີດ້ວຍການເອົາເມັດເຫຼົ່ານັ້ນຫວ່ານລົງດິນ. ຜູ້ທີ່ຊື່ສັດໃນການແຈກຢາຍຂອງປະທານຂອງພຣະເຈົ້າກໍເຊັ່ນກັນ. ເມື່ອໃຫ້ແລ້ວ ພວກເຂົາກໍຍິ່ງໄດ້ຮັບອີກ. ພຣະເຈົ້າຊົງສັນຍາວ່າ: “ຈົ່ງໃຫ້ເຂົາ ແລະພຣະເຈົ້າຈະຊົງໃຫ້ເຈົ້າ ແລະໃນຕັກຂອງເຈົ້າຈະໄດ້ຮັບຕວງດ້ວຍເຄື່ອງຜອງຍັດສັ່ນລົງແໜ້ນເຕັມລົ້ນ ເພາະວ່າພວກເຈົ້າຈະຕວງໃຫ້ເຂົາດ້ວຍເຄື່ອງຜອງອັນໃດ ພຣະເຈົ້າຈະຊົງຕວງໃຫ້ພວກເຈົ້າດ້ວຍເຄື່ອງຜ່ອງອັນນັ້ນ.” (ລູກາ 6:38.) {AA 345.1}
