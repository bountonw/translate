= 22

== ເມືອງເທສະໂລນິກ

==== ອີງຕາມ ກິດຈະການ 17:1–10.

// {AA 221.1}

ເມື່ອອອກຈາກຟີລິບປອຍແລ້ວ ໂປໂລກັບຊີລາໄດ້ເດີນທາງໄປເມືອງເທຊະໂລນິກ. ພວກເພິ່ນໄດ້ມີໂອກາດປະກາດໃຫ້ຊຸມນຸມໃຫຍ່ໃນທໍາມະສາລາຂອງຄົນຢິວ. ຮ່າງກາຍຂອງພວກເພິ່ນເຕັມໄປດ້ວຍຮ່ອງຮອຍການຖືກກະທຳຢ່າງໜ້າອັບອາຍ ຈຶ່ງຈໍາເປັນຕ້ອງໄດ້ອະທິບາຍເຖິງເຫດການທີ່ເກີດຂຶ້ນ. ໃນການເລົ່າເຫດການທີ່ພົບພໍ້ໃນເມືອງຟີລິບປອຍນັ້ນ ພວກເພິ່ນບໍ່ໄດ້ຍົກຍ້ອງຕົນເອງ ແຕ່ວ່າສັນລະເສີນພຣະເຈົ້າ ຜູ້ຊົງຊ່ວຍພວກເພິ່ນໃຫ້ພົ້ນ. {AA 221.1}

// {AA 221.2}

ໃນການສັ່ງສອນຊາວເທສະໂລນິກນັ້ນ ໂປໂລໄດ້ໃຊ້ພຣະຄໍາພີເດີມ ໂດຍສະເພາະແມ່ນຄໍາພະຍາກອນກ່ຽວກັບພຣະເມຊີອາ. ໃນພາລະກິດຮັບໃຊ້ຂອງພຣະຄຣິສ ພຣະອົງໄດ້ເປີດເຜີຍໃຫ້ສາວົກຂອງພຣະອົງເຂົ້າໃຈຄໍາພະຍາກອນເຫຼົ່ານັ້ນ; ພຣະອົງ “ອະທິບາຍພຣະຄໍາພີທຸກຕອນທີ່ກ່າວເຖິງເລື່ອງພຣະອົງສູ່ພວກເພິ່ນຟັງ ຄືເລີ່ມແຕ່ໂມເຊ ຕະຫຼອດເຖິງພວກຜູ້ທໍານວາຍ.” (ລູກາ 24:27). ເປໂຕກໍເທດສະໜາກ່ຽວກັບພຣະຄຣິສໂດຍໃຊ້ຫຼັກຖານຈາກພຣະຄໍາພີເດີມ. ຊະເຕຟາໂນກໍເຊັ່ນກັນ. ແລະ ໂປໂລກໍເຊັ່ນກັນ ໄດ້ໃຊ້ພຣະຄໍາພີເດີມ ໂດຍສະເພາະຂໍ້ພຣະຄໍາທີ່ກ່າວກ່ຽວກັບການປະສູດ, ການທຸກທໍລະມານ, ການສິ້ນພຣະຊົນ, ການເປັນຄືນມາຈາກຕາຍ, ແລະ ການສະເດັດຂຶ້ນສະຫວັນຂອງພຣະເຢຊູ. ເພິ່ນໄດ້ໃຊ້ຖ້ອຍຄໍາຂອງໂມເຊກັບຜູ້ປະກາດພຣະທໍາພິສູດຕົວຕົນຂອງພຣະເຢຊູແຫ່ງນາຊາເຣັດວ່າເປັນພຣະເມຊີອາ ແລະ ອະທິບາຍໃຫ້ເຫັນວ່າຕັ້ງແຕ່ສະໄໝອາດາມເປັນຕົ້ນມາ ສຽງຂອງພຣະເຢຊູໄດ້ກ່າວຜ່ານບັນດາບັນພະບູລຸດ ແລະ ຜູ້ປະກາດພຣະທໍາ. {AA 221.2}

// {AA 222.1}

ຄໍາພະຍາກອນໄດ້ກ່າວໄວ້ຢ່າງລະອຽດ ແລະ ຈະແຈ້ງກ່ຽວກັບການສະເດັດມາຂອງພຣະຜູ້ຊົງສັນຍາໄວ້. ພຣະເຈົ້າໄດ້ສັນຍາຕໍ່ອາດາມວ່າ ພຣະຜູ້ຊ່ວຍຈະສະເດັດມາ. ພຣະເຈົ້າກ່າວຕໍ່ຊາຕານວ່າ: “ກູຈະໃຫ້ມຶງກັບຍິງນັ້ນກຽດຊັງກັນ, ເຊື້ອສາຍຂອງຍິງ ແລະ ມຶງຈະເປັນສັດຕູຄູ່ອາຄາດ. ເຊື້ອສາຍຂອງຍິງນັ້ນຈະຢຽບຫົວມຶງໃຫ້ໝຸ່ນ; ແລະ ເຊື້ອສາຍມຶງກໍຈະກັດສົ້ນໜ່ອງເຂົາໃຫ້ບວມຊໍ້າ.” (ປະຖົມມະການ 3:15). ຂໍ້ພຣະຄໍາພີນີ້ເປັນຄໍາສັນຍາກ່ຽວກັບການຊົງໄຖ່ຜ່ານທາງພຣະເຢຊູ ເຊິ່ງພຣະເຈົ້າໄດ້ມອບໃຫ້ແກ່ບັນພະບູລຸດຄູ່ທໍາອິດຂອງມະນຸດ. {AA 222.1}

// {AA 222.2}

ພຣະເຈົ້າຊົງສັນຍາຕໍ່ອັບຣາຮາມວ່າ ພຣະຜູ້ຊ່ວຍໃຫ້ພົ້ນຂອງໂລກຈະມາຈາກເຊື້ອສາຍຂອງເພິ່ນ.​ ພຣະອົງກ່າວດັ່ງນີ້: “ຊົນຊາດທັງປວງໃນໂລກຈະໄດ້ພອນເພາະເຊື້ອສາຍຂອງເຈົ້າ.” #footnote(ທຽບໃສ່ພຣະຄໍາພີ TKJV.) ພຣະເຈົ້າ “ບໍ່ໄດ້ກ່າວວ່າ, ‘ແກ່ເຊື້ອສາຍທັງຫຼາຍ’ ແຕ່ຊົງກ່າວວ່າ, ‘ແກ່ເຊື້ອສາຍຂອງທ່ານ.’ ໝາຍເຖິງຄົນດຽວ ຄືພຣະຄຣິສ.” (ປະຖົມມະການ 22:18; ຄາລາເຕຍ 3:16). {AA 222.2}

// {AA 222.3}

ກ່ອນຈະສິ້ນສຸດພາລະກິດ ແລະ ໝົດໜ້າທີ່ການເປັນຜູ້ນໍາ ແລະ ອາຈານສອນຂອງຊາວອິດສະຣາເອນ ໂມເຊໄດ້ທໍານວາຍກ່ຽວກັບພຣະເມຊີອາຢ່າງຈະແຈ້ງຕໍ່ໜ້າຊຸມນຸມຊົນວ່າ: “ພຣະອົງຈະສົ່ງຜູ້ທໍານວຍຜູ້ໜຶ່ງເໝືອນດັ່ງຂ້າພະເຈົ້ານີ້ ຈາກປະຊາຊົນໃນຊາດຂອງພວກເຈົ້າເອງມາໃຫ້ແທນ ແລະ ພວກເຈົ້າຕ້ອງເຊື່ອຟັງເພິ່ນ.” ໂມເຊໄດ້ເຮັດໃຫ້ປະຊາຊົນເຊື່ອໝັ້ນວ່າ ພຣະເຈົ້າຊົງເປີດເຜີຍໃຫ້ເພິ່ນຮູ້ຈັກສິ່ງເຫຼົ່ານີ້ຢູ່ພູຊີນາຍ ໂດຍຊົງກ່າວວ່າ: “ເຮົາຈະສົ່ງຜູ້ທໍານວາຍຄົນໜຶ່ງເໝືອນເຈົ້ານີ້ແຫຼະຈາກປະຊາຊົນໃນຊາດຂອງພວກເຂົາເອງມາໃຫ້; ເຮົາຈະບອກລາວໃນສິ່ງທີ່ຈະກ່າວ ແລະ ລາວຈະບອກປະຊາຊົນທຸກໆສິ່ງຕາມທີ່ເຮົາສັ່ງ.” (ພຣະບັນຍັດສອງ 18:15, 18.) {AA 222.3}

// {AA 223.1}

ພຣະເມຊີອາອົງນັ້ນຈະເປັນເຊື້ອສາຍກະສັດ ດັ່ງທີ່ພຣະເຈົ້າໄດ້ກ່າວຜ່ານຄໍາທໍານວາຍຂອງຢາໂຄບວ່າ: “ໄມ້ຄ້ອນເທົ້າຈະບໍ່ຂາດຈາກຢູດາ ຫຼື ຜູ້ຕັ້ງບັນຍັດຈະບໍ່ຂາດໄປຈາກຫວ່າງຕີນຂອງລາວ ຈົນກວ່າຊີໂລຈະມາ ແລະ ຊົນຊາດທັງຫຼາຍຈະລວມເຂົ້າກັບຜູ້ນັ້ນ.”1 (ປະຖົມມະການ 49:10). {AA 223.1}

// {AA 223.2}

ຜູ້ປະກາດພຣະທໍາເອຊາຢາໄດ້ທໍານວາຍວ່າ: “ເຊື້ອວົງຂອງກະສັດດາວິດເປັນດັ່ງກົກໄມ້ທີ່ຖືກປໍ້າລົງເສຍແລ້ວ, ແຕ່ຍັງມີກິ່ງເກີດອອກມາຈາກຕໍນັ້ນສັນໃດ ກໍຈະມີກະສັດອົງໃໝ່ເກີດຂຶ້ນມາຈາກເຊື້ອສາຍຂອງດາວິດສັນນັ້ນ.” “ບັດນີ້ ຈົ່ງມາຟັງເຮົາເທີ້ນ ໄພ່ພົນຂອງເຮົາເອີຍ ເຊີນມາຫາເຮົາ ແລະ ພວກເຈົ້າຈະໄດ້ຊີວິດ ເຮົາຈະເຮັດພັນທະສັນຍາກັບພວກເຈົ້າສືບໆໄປ ເຮົາຈະໃຫ້ພອນດັ່ງທີ່ເຮົາໄດ້ສັນຍາກັບດາວິດ. ເຮົາໄດ້ເຮັດໃຫ້ເພິ່ນນໍາພາ ແລະ ສັ່ງການ ບັນດາຊົນຊາດໄດ້ຮູ້ຣິດອໍານາດເຮົາທາງເພິ່ນ. ບັດນີ້ເຮົາຈະເອີ້ນຊົນຊາດຕ່າງດ້າວທັງຫຼາຍ ເຊິ່ງໃນເວລາໜຶ່ງພວກເຂົາບໍ່ເຄີຍຮູ້ຈັກເຈົ້າ ແຕ່ບັດນີ້ພວກເຂົາຈະແລ່ນມາຫາເຈົ້າ ເພື່ອຂໍຮ່ວມເຂົ້າກັບເຈົ້າໃດ ເພາະອົງພຣະຜູ້ເປັນເຈົ້າພຣະເຈົ້າຂອງເຈົ້າ ແລະ ເພາະພຣະເຈົ້າອົງບໍຣິສຸດຂອງຊາດອິດສະຣາເອນ ພຣະອົງຈະໃຫ້ເຈົ້າມີສະຫງ່າຣາສີ ແລະ ກຽດຕິຍົດ.” (ເອຊາຢາ 11:1; 55:3–5). {AA 223.2}

// {AA 223.3}

ຜູ້ປະກາດພຣະທໍາເຢເຣມີຢາໄດ້ໃຫ້ຫຼັກຖານເອົາໄວ້ວ່າ ພຣະຜູ້ຊ່ວຍໃຫ້ພົ້ນທີ່ຈະສະເດັດມານັ້ນເປັນເຈົ້າຊາຍແຫ່ງເຊື້ອວົງຂອງກະສັດດາວິດ ໂດຍກ່າວດັ່ງນີ້: “ອົງພຣະຜູ້ເປັນເຈົ້າກ່າວວ່າ, ‘ເມື່ອເວລານັ້ນມາເຖິງ ເຮົາຈະເລືອກເອົາຜູ້ໜຶ່ງໃນເຊື້ອສາຍດາວິດມາເປັນກະສັດຜູ້ຊອບທໍາ. ກະສັດຜູ້ນີ້ຈະປົກຄອງຢ່າງສະຫຼາດ ແລະ ຈະເຮັດແຕ່ສິ່ງທີ່ຖືກຕ້ອງ ແລະ ຍຸຕິທໍາຕະຫຼອດທົ່ວທັງປະເທດ. ໃນສະໄໝຂອງເພິ່ນນັ້ນ ປະຊາຊົນຈະປອດໄພ ແລະ ປະຊາຊົນອິດສະຣາເອນກໍຈະຢູ່ເຢັນເປັນສຸກ. ຄົນຈະເອີ້ນເພິ່ນວ່າ, ‘ອົງພຣະຜູ້ເປັນເຈົ້າອົງເປັນຄວາມຊອບທໍາຂອງພວກຂ້ານ້ອຍ.’” ອີກຄັ້ງໜຶ່ງໄດ້ກ່າວວ່າ: “ອົງພຣະຜູ້ເປັນເຈົ້າສັນຍາວ່າ, ‘ຈະມີຄົນໜຶ່ງມາຈາກເຊື້ອສາຍຂອງດາວິດ ໄດ້ເປັນກະສັດຂອງຊາດອິດສະຣາເອນຢູ່ເລື້ອຍໄປ. ແລະ ຈະມີປະໂຣຫິດຈາກເຜົ່າເລວີໄດ້ຮັບໃຊ້ເຮົາຢູ່ເລື້ອຍໄປ ເພື່ອຖວາຍເຄື່ອງເຜົາບູຊາ, ພືດຜົນເປັນເມັດ ແລະ ຖະຫວາຍເຄື່ອງບູຊາຕ່າງໆ.’” (ເຢເຣມີຢາ 23:5, 6; 33:17, 18).{AA 223.3}

// {AA 223.3}

ແມ່ນແຕ່ບ່ອນປະສູດຂອງພຣະເມຊີອາອົງນີ້ກໍໄດ້ຖືກບອກໄວ້ລ່ວງໜ້າແລ້ວ: “ອົງພຣະຜູ້ເປັນເຈົ້າກ່າວວ່າ, ‘ເບັດເລເຮັມ ເອຟະຣາທາເອີຍ ເຈົ້າເປັນເມືອງໜຶ່ງທີ່ນ້ອຍທີ່ສຸດໃນບັນດາເມືອງຂອງຢູດາຍ ແຕ່ເຮົາຈະໃຫ້ມີຜູ້ປົກຄອງຄົນໜຶ່ງອອກມາຈາກເຈົ້າສໍາລັບຊາດອິດສະຣາເອນ ເຊິ່ງໜໍ່ແນວເຊື້ອສາຍສືບມາຈາກສະໄໝເດີມ.’” (ມີກາ 5:2). {AA 223.3}

// {AA 224.1}

ກິດຈະການຂອງພຣະອົງໃນໂລກນີ້ໄດ້ຖືກລະບຸເອົາໄວ້ແລ້ວ: “ພຣະວິນຍານຂອງອົງພຣະຜູ້ເປັນເຈົ້າຈະຊົງສະຖິດຢູ່ກັບເພິ່ນ, ວິນຍານແຫ່ງສະຕິປັນຍາ ວິນຍານແຫ່ງຄວາມເຂົ້າໃຈ, ວິນຍານແຫ່ງທີ່ປຶກສາ ວິນຍານແຫ່ງຣິດອໍານາດ ວິນຍານແຫ່ງຄວາມຮູ້ ວິນຍານແຫ່ງການຢໍາເກງອົງພຣະຜູ້ເປັນເຈົ້າ ແລະ ເພິ່ນຈະຊົມຊື່ນດ້ວຍການຢໍາເກງເຊື່ອຟັງອົງພຣະຜູ້ເປັນເຈົ້າ ເພິ່ນຈະບໍ່ຕັດສິນຕາມຕາເຫັນຫຼືຕາມທີ່ຄົນເວົ້າ.” ເມື່ອຖືກຫົດສົງຕັ້ງໄວ້ແລ້ວ ພຣະອົງຈະ “ເອົາຂ່າວດີໄປສູ່ຜູ້ຍາກຈົນ ເພື່ອປິ່ນປົວຄົນລະທົມໃຈ ແລະ ຊອກຊໍ້າ ເພື່ອປະກາດການປົດປ່ອຍແກ່ຊະເລີຍເສິກ ແລະ ເສລີພາບແກ່ຜູ້ທີ່ຖືກຂັງຄຸກ. ພຣະອົງໃຊ້ເຮົາໄປປະກາດວ່າເວລາໄດ້ມາເຖິງ ເມື່ອພຣະອົງຈະຊ່ວຍປະຊາຊົນຂອງພຣະອົງໃຫ້ພົ້ນ ແລະ ເພື່ອເອົາຊະນະເຫຼົ່າສັດຕູຂອງພວກເຂົາ ພຣະອົງໄດ້ໃຊ້ເຮົາໄປອອຍໃຈຜູ້ເສົ້າໂສກ ເພື່ອໃຫ້ພວກທີ່ໄວ້ທຸກທີ່ເທິງພູເຂົາຊີໂອນໄດ້ຊົມຊື່ນຍິນດີແທນທີ່ຈະໂສກເສົ້າ; ພວກເຂົາຈະຮ້ອງເພງສັນລະເສີນພຣະເຈົ້າໃດ ແທນທີ່ຈະໂສກເສົ້າເສຍໃຈຢູ່ເລື້ອຍໆ. ພວກເຂົາຈະເປັນດັ່ງຕົ້ນໄມ້ທີ່ພຣະອົງໄດ້ປູກໄວ້ເອງ ພວກເຂົາທຸກຄົນຈະກະທໍາແຕ່ສິ່ງທີ່ຖືກຕ້ອງ ແລະ ພຣະເຈົ້າກໍຈະໄດ້ຮັບຄໍາຍ້ອງຍໍສັນລະເສີນ ສໍາລັບສິ່ງທີ່ພຣະອົງໄດ້ກະທໍາມານັ້ນ.” (ເອຊາຢາ 11:2, 3; 61:1–3). {AA 224.1}

// {AA 224.2}

“ພຣະເຈົ້າກ່າວວ່າ, ‘ນີ້ຄືຜູ້ຮັບໃຊ້ທີ່ເຮົາໃຫ້ກໍາລັງ ຜູ້ທີ່ເຮົາໄດ້ເລືອກເອົາ ແລະ ພໍໃຈນໍາດ້ວຍ. ເຮົາໃຫ້ລາວເຕັມໄປດ້ວຍພຣະວິນຍານຂອງເຮົາ ລາວຈະນໍາຄວາມຍຸຕິທໍາມາສູ່ທຸກຊົນຊາດ. ລາວຈະບໍ່ເປັ່ງສຽງຮ້ອງຫຼືຈະບໍ່ຍົກສຽງຂອງຕົນ ຫຼືຈະບໍ່ເປັ່ງສຽງດັງຕາມຖະໜົນຕ່າງໆ. ລາວຈະບໍ່ຫັກຕົ້ນອ້ອຍທີ່ກໍາລັງກົ່ງລົງ ທັງຈະບໍ່ດັບໄຟໃນຕະກຽງທີ່ກໍາລັງຈະມອດ. ແຕ່ລາວຈະນໍາຄວາມຍຸຕິທໍາອັນບໍ່ສິ້ນສຸດມາໃຫ້ແກ່ມວນມະນຸດຊາດ. ລາວຈະບໍ່ເສີຍຫວັງຫຼືຄວາມກ້າຫານໃດໆ ລາວຈະຕັ້ງຄວາມຍຸຕິທໍາເທິງແຜ່ນດິນໂລກ. ບັນດາປະເທດທີ່ຢູ່ຫ່າງໄກທັງຫຼາຍສົນໃຈ ລໍຖ້າໃນຄໍາສັ່ງສອນຂອງລາວທັງນັ້ນ.’” (ເອຊາຢາ 42:1–4). {AA 224.2}

// {AA 225.1}

ໂປໂລພິສູດຈາກພຣະຄໍາພີເດີມຢ່າງໜ້າເຊື່ອຖືວ່າ: “ພຣະຄຣິສຕ້ອງທົນທຸກທໍລະມານ ແລະ ເປັນຄືນມາຈາກຕາຍ” ໂດຍໃຫ້ເຫດຜົນດັ່ງນີ້: ຜູ້ປະກາດພຣະທໍາມີກາໄດ້ທໍານວາຍວ່າ “ພວກເຂົາກໍາລັງໂຈມຕີຜູ້ນໍາຂອງຊາດອິດສະຣາເອນ.” (ມີກາ 5:1). ສ່ວນພຣະອົງຜູ້ຊົງສັນຍາໄວ້ໄດ້ທໍານວາຍກ່ຽວກັບພຣະອົງເອງຜ່ານເອຊາຢາວ່າ: “ຂ້ອຍໄດ້ແບຫຼັງໃຫ້ຜູ້ທີ່ຂ້ຽນຕີ ຂ້ອຍບໍ່ໄດ້ຢັບຢັ້ງຄົນທີ່ດູໝິ່ນນິນທາຂ້ອຍ. ເມື່ອພວກເຂົາກໍາໜວດຈັບເຄົາຂ້ອຍດຶງໄປ ກໍປິ່ນໜ້າໂດຍດີໃຫ້ພວກເຂົາຖົ່ມນໍ້າລາຍໃສ່.” (ເອຊາຢາ 50:6). ພຣະຄຣິສໄດ້ບອກລ່ວງໜ້າກ່ຽວກັບສິ່ງທີ່ພຣະອົງຈະຕ້ອງຮັບນັ້ນຜ່ານຜູ້ຂຽນເພງສັນລະເສີນວ່າ: “…ທຸກຄົນຫຍໍ້ຫຍັນ ແລະ ກຽດຊັງ ທຸກຄົນທີ່ເຫັນຂ້ານ້ອຍຕ່າງກໍຫົວຂວັນ ແຍ່ລີ້ນ ແລະ ແກວ່ງຫົວໃສ່ຂ້ານ້ອຍ. ພວກເຂົາເວົ້າວ່າ ‘ເຈົ້າຜູ້ເພິ່ງອົງພຣະຜູ້ເປັນເຈົ້າເອີຍ ເປັນຫຍັງພຣະເຈົ້າບໍ່ມາຊ່ວຍກູ້ເອົາເຈົ້າ? ຖ້າພຣະອົງພໍໃຈໃນຕົວເຈົ້າແທ້ນັ້ນ ເປັນຫຍັງພຣະອົງບໍ່ມາຊ່ວຍຊູເອົາເຈົ້າໄວ້?’” “ກະດູກທຸກຂໍ້ຂອງຂ້ານ້ອຍຖືກນັບໄດ້ໝົດ ຄູ່ປໍລະປັກຂອງຂ້ານ້ອຍສັກຕາໃສ່ຂ້ານ້ອຍດ້ວຍ. ພວກເຂົາຈົກສະຫຼາກເພື່ອເອົາເສື້ອຂອງຂ້ານ້ອຍໄປ ແລະ ກໍແບ່ງປັນກັນໃນທ່າມກາງພວກເຂົ້າເຈົ້າ.” “ຂ້ານ້ອຍເປັນດັ່ງຄົນແປກໜ້າຕໍ່ພີ່ນ້ອງຂອງຕົນ ເປັນດັ່ງຄົນຕ່າງດ້າວຕໍ່ຄອບຄົວຂອງຕົນເອງດ້ວຍ. ການອຸທິດຕົວຕໍ່ພຣະວິຫານລຸກໄໝ້ຄືໄຟຢູ່ພາຍໃນ ຄໍາໝິ່ນປະໝາດຂອງຜູ້ທີ່ເຍາະເຍີ້ຍພຣະອົງກໍຖືກຂ້ານ້ອຍແລ້ວ.” “ຄໍາໝິ່ນປະໝາດເຮັດໃຫ້ຈິດໃຈຂອງຂ້ານ້ອຍເມື່ອຍອິດອ່ອນຫຼາຍ ແລະ ເຮັດໃຫ້ຂ້ານ້ອຍໝົດຫວັງດ້ວຍ. ຂ້ານ້ອຍຫວັງວ່າຈະມີຜູ້ເຫັນອົກເຫັນໃຈ ຫວັງຕໍ່ຜູ້ເລົ້າໂລມໃຈແຕ່ກໍບໍ່ເຫັນປານນີ້.” (ເພງສັນລະເສີນ 22:6-8, 17, 18; 69:8, 9, 20). {AA 225.1}

// {AA 225.2}

ຄໍາທໍານວາຍຂອງຜູ້ປະກາດພຣະທໍາເອຊາຍາກ່ຽວກັບຄວາມທຸກທໍລະມານ ແລະ ການສິ້ນພຣະຊົນຂອງພຣະຄຣິສ ຈະແຈ້ງ ແລະ ເຂົ້າໃຈຜິດບໍ່ໄດ້. ເພິ່ນຖາມວ່າ: “ຜູ້ໃດແດ່ໄດ້ເຊື່ອເລື່ອງທີ່ພວກເຮົາລາຍງານດຽວນີ້? ຜູ້ໃດໄດ້ເຫັນຢ່າງປະຈັກຕາຕົນເອງສິ່ງທີ່ອົງພຣະຜູ້ເປັນເຈົ້າທໍາການໃນເລື່ອງນີ້? ມັນແມ່ນພຣະປະສົງທີ່ຜູ້ຮັບໃຊ້ຂອງພຣະອົງໃຫຍ່ຂຶ້ນດັ່ງໄມ້ພັນດີຢັ່ງຮາກໃນດິນແຫ້ງແລ້ງ. ທ່ານບໍ່ມີທາງຜ່າເຜີຍ ແລະ ສະຫງ່າງາມໃດໆ ເພື່ອໃຫ້ພວກເຮົາສັງເກດເຫັນໃນຕົວທ່ານໄດ້. ໃນຕົວທ່ານນັ້ນບໍ່ມີຫຍັງພໍຈະດຶງດູດຈິດໃຈ ພໍຈະດູດດຶງພວກເຮົາເຂົ້າໄປຫາທ່ານໄດ້. ພວກເຮົາດູໝິ່ນປະໝາດ ແລະ ປະຖິ້ມທ່ານໄປ ທ່ານໄດ້ທົນທຸກນາໆ ແລະ ທົນຕໍ່ຄວາມເຈັບປວດ. ບໍ່ມີຜູ້ໃດແມ່ນແຕ່ຈະຫຼຽວແລເບິ່ງທ່ານເລີຍ ຕ່າງກໍເມີນເສີຍດັ່ງເພິ່ນບໍ່ມີຫຍັງຈັກດີ້. {AA 225.2}

// {AA 226.1}

“ແທ້ຈິງທ່ານທົນຕໍ່ຄວາມທຸກທີ່ເປັນຂອງພວກເຮົາ ແລະ ທົນຄວາມເຈັບປວດທີ່ພວກເຮົາສົມຄວນໄດ້ຮັບ. ຄວາມລຳບາກທີ່ທ່ານຮັບເອົານັ້ນ ພວກເຮົາຄິດຢູ່ສະເໝີ ວ່າເປັນການລົງໂທດມາຈາກພຣະເຈົ້າ. ແຕ່ຍ້ອນການບາບຂອງພວກເຮົານັ້ນທ່ານຈຶ່ງໄດ້ຮັບບາດເຈັບ ຖືກຂ້ຽນຕີຍ້ອນການຊົ່ວຮ້າຍຂອງພວກເຮົາ. ພວກເຮົາໄດ້ຮັບການປິ່ນປົວໃຫ້ດີ ຍ້ອນໂທດກໍາທີ່ທ່ານຮັບ ດີປົກກະຕິຍ້ອນການຕົບຕີທີ່ທ່ານຮັບເອົາ. {AA 226.1}

// {AA 226.2}

“ພວກເຮົາທຸກຄົນເປັນດັ່ງແກະທີ່ໄດ້ຫຼົງເສຍໄປ ແຕ່ລະຄົນເດີນຕາມທາງຂອງຕົນທັງນັ້ນ. ແຕ່ອົງພຣະຜູ້ເປັນເຈົ້າໄດ້ໃຫ້ທ່ານໄດ້ຮັບໂທດທັນ ຄືໂທດກໍາທີ່ເຮົາທຸກຄົນສົມຄວນໄດ້ຮັບ. ທ່ານຖືກທາລຸນໜັກ ແຕ່ທົນເອົາຢ່າງຖ່ອມໃຈ ທ່ານບໍ່ເຄີຍອອກປາກເວົ້າຈາແມ່ນແຕ່ຄໍາດຽວທັງນັ້ນ. ດັ່ງລູກແກະຖືກນໍາໄປຂ້າ ດັ່ງແກາະທີ່ຖືກຕັດເອົາຂົນ ຄໍາດຽວທ່ານກໍບໍ່ເຄີຍກ່າວອອກ. ທ່ານຖືກຈັບໄປເພື່ອໃສ່ໂທດທັນ ທ່ານຖືກນໍາອອກໄປເພື່ອປະຫານຊີວິດ ບໍ່ມີຜູ້ໃດຫ່ວງໃຍເຄາະກໍາທີ່ທ່ານຖືກສັງຫານ ຍ້ອນການບາບຂອງປະຊາຊົນພວກເຮົານັ້ນ.” (ເອຊາຢາ 53:1–8). {AA 226.2}

// {AA 226.3}

ແມ່ນແຕ່ລັກສະນະການສິ້ນພຣະຊົນຂອງພຣະອົງກໍຖືກກ່າວໄວ້ລ່ວງໜ້າແລ້ວ. ງູທອງສຳຣິດຖືກຍົກຂຶ້ນຢູ່ທະເລຊາຍສັນໃດ ພຣະຜູ້ໄຖ່ຜູ້ສະເດັດມາກໍຈະຖືກຍົກຂຶ້ນສັນນັ້ນ ເພື່ອວ່າ “ທຸກຄົນທີ່ວາງໃຈເຊື່ອໃນພຣະບຸດນັ້ນຈະບໍ່ຈິບຫາຍ ແຕ່ມີຊີວິດອັັນຕະຫຼອດໄປເປັນນິດ.” (ໂຢຮັນ 3:16). {AA 226.3}

// {AA 226.4}

 “ຖ້າມີຄົນຖາມວ່າ, ‘ບາດແຜຫຍັງທີ່ໜ້າເອິກຂອງເຈົ້າ?’ ລາວກໍຈະຕອບວ່າ, ‘ຂ້ອຍໄດ້ຮັບບາດເຈັບທີ່ເຮືອນຂອງໝູ່ຂ້ອຍ.’” (ເຊກາຣີຢາ 13:6). {AA 226.4}

// {AA 226.5}

 “ທ່ານຖືກວາງໄວ້ໃນອຸບມຸງກັບຄົນຊົ່ວຊ້າ ທ່ານຖືກຝັງໄວ້ກັບຄົນຮັ່ງມີເປັນດີດ້ວຍ ເຖິງວ່າທ່ານບໍ່ເຄີຍກໍ່ໂທດກໍາໄວ້ເລີຍກໍຕາມ ທ່ານບໍ່ເຄີຍເວົ້າຕົວະ ແລະ ຫຼອກລວງຜູ້ໃດຈັກເທື່ອ.” “ອົງພຣະຜູ້ເປັນເຈົ້າກ່າວດັ່ງນີ້: ‘ການທີ່ທ່ານທົນທຸກຄືຄວາມປະສົງຂອງເຮົາ ຄວາມຕາຍຂອງທ່ານເປັນເຄື່ອງບູຊາ ເພື່ອນໍາເອົາການຍົກໂທດມາໃຫ້. ທ່ານຈຶ່ງໄດ້ເຫັນເຊື້ອສາຍມີຊີວິດຍາວໄກ ເປົ້າໝາຍຂອງເຮົາກໍສໍາເລັດທາງທ່ານ.’” (ເອຊາຢາ 53:9, 10). {AA 226.5}

// {AA 227.1}

ແຕ່ພຣະອົງຜູ້ທີ່ຕ້ອງຖືກຄົນບາບຂ້າຕາຍ ຈະເປັນຄືນມາໃນຖານະຜູ້ມີໄຊເໜືອຄວາມບາບ ແລະ ຄວາມຕາຍ. ພຣະເຈົ້າອົງຍິ່ງໃຫຍ່ໄດ້ບັນດານໃຈໃຫ້ມີຜູ້ຮ້ອງເພງສັນລະເສີນສະຫງ່າຣາສີຂອງການເປັນຄືນມາຈາກຄວາມຕາຍວ່າ: “ຈິດໃຈຂອງຂ້ານ້ອຍຈຶ່ງໂມທະນາຂອບພຣະຄຸນພຣະເຈົ້າ ແລະ ຊົມຊື່ນຍິນ…ເພາະພຣະອົງຄຸ້ມຄອງຈາກອໍານາດຄວາມຕາຍ ບໍ່ປ່ອຍໃຫ້ຜູ້ບໍຣິສຸດຂອງພຣະອົງຕ້ອງເປື່ອຍເນົ່າ.” (ເພງສັນລະເສີນ 16:9, 10). {AA 227.1}

// {AA 227.2}

ໂປໂລໄດ້ອະທິບາຍໃຫ້ເຫັນຄວາມສໍາພັນຂອງການຖວາຍບູຊາຕ່າງໆ ແລະ ຄໍາພະຍາກອນກ່ຽວກັບພຣະອົງຜູ້ທີ່ເປັນ “ດັ່ງລູກແກະຖືກນໍາໄປຂ້າ.” ພຣະເມຊີອາຕ້ອງຖວາຍຊີວິດ “ເປັນເຄື່ອງບູຊາ.” ຜູ້ປະກາດພຣະທໍາເອຊາຢາໄດ້ທຳນວາຍເຫດການຕ່າງໆຈົນຮອດວັນທີ່ພຣະເຢຊູໄຖ່ບາບ ແລະ ໄດ້ກ່າວວ່າ ລູກແກະຂອງພຣະເຈົ້າ “ຍິນດີມອບຊີວິດຕົນເອງໃຫ້ຢ່າງເຕັມໃຈ ແລະ ເຂົ້າສ່ວນໃນສະຕາກໍາຂອງຄົນຊົ່ວຮ້າຍ. ທ່ານໄດ້ເຂົ້າແທນບ່ອນຄົນບາບທັງຫຼາຍ ແລະ ພາວັນນາອະທິຖານເພື່ອພວກເຂົາໃຫ້ໄດ້ຮັບການຍົກໂທດ.” (ເອຊາຢາ 53:7, 9, 10, 12). {AA 227.2}

// {AA 227.3}

ພຣະຜູ້ຊ່ວຍໃຫ້ພົ້ນສະເດັດມາບໍ່ແມ່ນໃນຖານະກະສັດ ເພື່ອປົດປ່ອຍຊາດອິດສະຣາເອນຈາກແອກການປົກຄອງຂອງຊາດອື່ນ ແຕ່ໃນຖານະມະນຸດທໍາມະດາ ທີ່ທຸກຍາກຂາດເຂີນ ແລະ ຕໍ່າຕ້ອຍ. ພຣະອົງຕ້ອງຖືກຄົນກຽດຊັງ, ຖືກປະຕິເສດ, ແລະ ຖືກຂ້າ. ພຣະຜູ້ໄຖ່ອົງນີ້ຈະມອບຕົນເອງເປັນເຄື່ອງຖວາຍບູຊາແທນຄວາມຜິດບາບຂອງມະນຸດ ເຮັດໃຫ້ຂໍ້ກໍານົດຂອງກົດບັນຍັດທຸກຂໍ້ສໍາເລັດລົງ ຕາມທີ່ພຣະຄຳພີເດີມໄດ້ບັນທຶກໄວ້ລ່ວງໜ້າ. ພຣະອົງເຮັດໃຫ້ສັນຍາລັກຕ່າງໆແຫ່ງການຖວາຍບູຊາສໍາເລັດເປັນຈິງ ແລະ ຄວາມຕາຍຂອງພຣະອົງເທິງໄມ້ກາງແຂນເຮັດໃຫ້ລະບົບຊາດຢິວທັງໝົດມີຄວາມໝາຍຄວາມສໍາຄັນ. {AA 227.3}

// {AA 228.1}

ໂປໂລໄດ້ເລົ່າເຖິງຄວາມຫ້າວຫັນຂອງຕົນໃນການປະຕິບັດຕາມພິທີຖວາຍຕ່າງໆ ແລະ ເຫດການອັດສະຈັນຢູ່ປະຕູເມືອງດາມັສກັດ. ກ່ອນການຮັບເຊື່ອ ເພິ່ນເຄີຍໝັ້ນໃຈໃນຄວາມຫວັງອັນຫຼອກລວງ. ໃນຕອນນັ້ນຄວາມເຊື່ອຂອງເພິ່ນບໍ່ໄດ້ຕັ້ງຢູ່ເທິງພຣະຄຣິສ ແຕ່ເພິ່ນໄວ້ວາງໃຈໃນພິທີກຳ ແລະ ການຖວາຍຕ່າງໆ. ຄວາມຫ້າວຫັນນັ້ນບໍ່ໄດ້ອີງໃສ່ຄວາມເຊື່ອໃນພຣະຄຣິສ ຈຶ່ງບໍ່ມີປະໂຫຍດ.​ ເພິ່ນອວດອ້າງວ່າຕົນປະຕິບັດຕາມກົດບັນຍັດໄດ້ທຸກຂໍ້ຈົນບໍ່ມີບ່ອນຕຳໜິ ແຕ່ໃນຂະນະດຽວກັນເພິ່ນປະຕິເສດພຣະອົງຜູ້ເຮັດໃຫ້ກົດບັນຍັດເຫຼົ່ານັ້ນມີຄຸນຄ່າ. {AA 228.1}

// {AA 228.2}

ແຕ່ເມື່ອໂປໂລຮັບເຊື່ອແລ້ວ ສິ່ງເຫຼົ່ານີ້ທັງໝົດໄດ້ປ່ຽນແປງ. ພຣະເຢຊູໄທນາຊາເຣັດ ຜູ້ທີ່ໂປໂລຂົ່ມເຫັງ ໄດ້ປະກົດຕໍ່ໜ້າເພິ່ນໃນຖານະພຣະເມຊີອາຜູ້ຊົງສັນຍາໄວ້. ໂປໂລຜູ້ຂົ່ມເຫັງຮູ້ວ່າພຣະອົງເປັນພຣະບຸດຂອງພຣະເຈົ້າ ຜູ້ທີ່ສະເດັດມາເພື່ອເຮັດໃຫ້ສໍາເລັດຕາມຄໍາທໍານວາຍ ແລະ ດໍາເນີນຊີວິດຄົບຖ້ວນສົມບູນຕາມພຣະທຳຂອງພຣະເຈົ້າ. {AA 228.2}

// {AA 228.3}

ເມື່ອໂປໂລປະກາດຂ່າວປະເສີດຢ່າງກ້າຫານໃນທໍາມະສາລາຢູ່ເມືອງເທສະໂລນິກ ຄວາມໝາຍອັນແທ້ຈິງຂອງພິທີກໍາ ແລະ ພິທີການຕ່າງໆໃນພຣະວິຫານໄດ້ປະກົດແຈ້ງໃຫ້ຜູ້ຟັງເຂົ້າໃຈ. ເພິ່ນໄດ້ບັນລະຍາຍກ່ຽວກັບການຮັບໃຊ້ຂອງພຣະຄຣິສໃນໂລກນີ້ກັບການຮັບໃຊ້ຂອງພຣະອົງໃນພຣະວິຫານແຫ່ງສະຫວັນ ແລະ ຫຼັງຈາກສິ້ນສຸດການບົວລະບັດຮັບໃຊ້ໃນສະຫວັນແລ້ວ ພຣະອົງຈະສະເດັດກັບມາດ້ວຍຣິດອໍານາດ ແລະ ສະຫງ່າຣາສີອັນຍິ່ງໃຫຍ່ ແລະ ສະຖາປານາອານາຈັກຂອງພຣະອົງໃນໂລກ. ໂປໂລເປັນຜູ້ເຊື່ອໃນການສະເດັດກັບມຄັ້ງທີສອງຂອງພຣະຄຣິສ; ເພິ່ນໄດ້ອະທິບາຍຄວາມຈິງກ່ຽວກັບການສະເດັດກັບມານີ້ຢ່າງຈະແຈ້ງ ແລະ ມີນໍ້າໜັກ ຈົນຜູ້ຟັງບໍ່ອາດຫຼົງລືມໄດ້. {AA 228.3}

// {AA 229.1}

ໂປໂລເທດສະໜາໃຫ້ຊາວເມືອງເທສະໂລນິກຟັງເປັນເວລາສາມວັນສະບາໂຕຕິດຕໍ່ກັນ ອ້າງເຫດອ້າງຜົນຈາກພຣະຄໍາພີກ່ຽວກັບຊີວິດ, ຄວາມຕາຍ, ການເປັນຄືນມາຈາກຕາຍ, ໜ້າທີ່, ແລະ ສະຫງ່າຣາສີຂອງພຣະຄຣິສທີ່ຈະໄດ້ຮັບໃນອະນາຄົດ; ພຣະອົງຄື “ພຣະເມສານ້ອຍທີ່ຊົງຖືກຂ້າເສຍນັ້ນ.” (ພຣະນິມິດ 13:8). ເພິ່ນຍົກຍໍພຣະຄຣິສດ້ວຍວ່າຄວາມເຂົ້າໃຈໃນພັນທະກິດຮັບໃຊ້ຂອງພຣະອົງເປັນກະແຈສໍາຄັນທີ່ຊ່ວຍເປີດສົມບັດໃນພຣະຄໍາພີເດີມ. {AA 229.1}

// {AA 229.2}

ໂປໂລປະກາດຂ່າວປະເສີດດ້ວຍຣິດອຳນາດຈົນມີຄົນຈໍານວນຫຼວງຫຼາຍສົນໃຈ. “ບາງຄົນໃນພວກເຂົາໄດ້ຮັບເຊື່ອ ຈຶ່ງເຂົ້າຮ່ວມນໍາໂປໂລ ແລະ ຊີລາ ຕະຫຼອດທັງຊາວກຣີກກຸ່ມໃຫຍ່ທີ່ນະມັດສະການພຣະເຈົ້າ ແລະ ເມຍຂອງບັນດາຜູ້ນໍາຫຼາຍຄົນດ້ວຍ.” {AA 229.2}

// {AA 229.3}

ຄືກັບໃນສະຖານທີ່ອື່ນຜ່ານມາ ອັກຄະສາວົກທັງສອງຖືກຕໍ່ຕ້ານຢ່າງຮຸນແຮງອີກ. “ພວກຢິວເກີດອິດສາ.” ພວກຢິວເຫຼົ່ານີ້ຂັດແຍ້ງກັບເຈົ້າຈັກກະພັດໂຣມ ເພາະວ່າກ່ອນໜ້ານີ້ໄດ້ກໍ່ການຈາລະຈົນໃນກຸງໂຣມ. ເຈົ້າໜ້າທີ່ໂຣມເຝົ້າຕິດຕາມ ແລະ ຈໍາກັດການເຄື່ອນໄຫວຂອງພວກເຂົາຢູ່. ພວກເຂົາຈຶ່ງສວຍໂອກາດຫວັງສ້າງຜົນງານໃຫ້ເຈົ້າໜ້າທີ່ໂຣມພໍໃຈ ແລະ ໃນເວລາດຽວກັນຖິ້ມໂທດໃສ່ພວກສາວົກກັບຜູ້ຮັບເຊື່ອໃໝ່ເຫຼົ່ານັ້ນ. {AA 229.3}

// {AA 229.4}

ພວກເຂົາ “ຮ່ວມກໍາລັງກັບກຸ່ມນັກເລງບາງຄົນຕາມຖະໜົນຫົນທາງ” ແລະ “ສ້າງຄວາມປັ່ນປ່ວນຂຶ້ນໃນຕົວເມືອງ” ຈົນສໍາເລັດ. “ພວກເຂົາບຸກລຸກເຮືອນຂອງຊາຍຄົນໜຶ່ງຊື່ວ່າ ຢາຊົນ” ເພື່ອຫວັງວ່າຈະຈັບໂປໂລ ແລະ ຊີລາ ແຕ່ກໍບໍ່ເຫັນ. ເມື່ອບໍ່ພົບໂປໂລກັບຊີລາ “ພວກເຂົາຈຶ່ງລາກຢາຊົນກັບຜູ້ທີ່ເຊື່ອບາງຄົນໄປຫາຜູ້ປົກຄອງ ແລະ ພາກັນຮ້ອງຂຶ້ນວ່າ: ‘ຄົນພວກນີ້ເປັນພວກຂວໍ້າໂລກມະນຸດໄດ້ມາທີ່ນີ້ແລ້ວ ແລະ ຢາຊົນໄດ້ຕ້ອນຮັບພວກເຂົາໄວ້ໃນເຮືອນຂອງຕົນ, ພວກເຂົາຝ່າຝືນກົດໝາຍຂອງຈັກກະພັດ ໂດຍເວົ້າວ່າ ມີກະສັດອົງອື່ນອີກ ຊື່ວ່າ ເຢຊູ.’” {AA 229.4}

// {AA 230.1}

ເມື່ອບໍ່ເຫັນໂປໂລກັບຊີລາ ພວກເຈົ້າໜ້າທີ່ປົກຄອງຈຶ່ງໃຫ້ພວກຜູ້ເຊື່ອເສຍຄ່າປະກັນຕົວ ແລະ ໃຫ້ສັນຍາວ່າຈະຮັກສາຄວາມສະຫງົບ. ພວກຜູ້ເຊື່ອຢ້ານວ່າຈະເກີດຄວາມຮຸນແຮງ ຈຶ່ງ “ສົ່ງໂປໂລ ແລະ ຊີລາໄປທີ່ເມືອງເບເຣຍ” ໃນຍາມກາງຄືນ. {AA 230.1}

// {AA 230.2}

ໃນທຸກມື້ນີ້ ບໍ່ໃຫ້ຜູ້ທີ່ສອນຄວາມຈິງທີ່ຄົນບໍ່ມັກ ຮູ້ສຶກທໍ້ຖອຍໃຈຖ້າວ່າພົ້ບພໍ້ການຕໍ່ຕ້ານຄືກັບໂປໂລ ແລະ ຄະນະປະກາດຂອງເພິ່ນ ເຖິງແມ່ນວ່າຜູ້ຕໍ່ຕ້ານນັ້ນອາດຈະເປັນຄຣິສຕຽນດ້ວຍກັນກໍຕາມ. ຜູ້ປະກາດເລື່ອງໄມ້ກາງແຂນຕ້ອງລະມັດລະວັງ ແລະ ອະທິຖານ, ໃຫ້ກ້າວອອກໄປດ້ວຍຄວາມເຊື່ອ ແລະ ຄວາມກ້າຫານ ແລະ ຮັບໃຊ້ພາຍໃຕ້ພຣະນາມຂອງພຣະຄຣິສສະເໝີ. ພວກເຂົາຕ້ອງຍົກຍໍພຣະຄຣິສໃນຖານະຜູ້ແກ້ຕາງຂອງມະນຸດໃນສະຫວັນ. ພຣະອົງເປັນໃຈກາງຂອງການຖວາຍບູຊາໃນພຣະຄໍາພີເດີມ ແລະ ເປັນຜູ້ທີ່ຖວາຍຕົນເອງເປັນເຄື່ອງບູຊາເພື່ອໃຫ້ຄົນທີ່ລະເມີດພຣະບັນຍັດຂອງພຣະເຈົ້າໄດ້ຮັບສັນຕິສຸກ ແລະ ການອະໄພຄວາມຜິດບາບ. {AA 230.2}
