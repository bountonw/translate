= 47

== ຖືກຈັບຄັ້ງສຸດທ້າຍ

// {AA 489.1}

ຫຼັງຈາກຖືກຕັດສິນໃຫ້ພົ້ນໂທດແລ້ວ ອາຈານໂປໂລໄດ້ເດີນທາງໄປຮັບໃຊ້ໃນຄຣິສຕະຈັກຕ່າງໆ ແຕ່ກໍບໍ່ອາດລອດສາຍຕາຂອງສັດຕູໄດ້. ນັບຕັ້ງແຕ່ຈັກກະພັດເນໂຣເປີດສາກກົດຂີ່ຂົ່ມເຫັງ ຄຣິສຕຽນໃນທຸກຫົນທຸກແຫ່ງຫົນຖືກນັບເຂົ້າເປັນນິກາຍຜິດກົດໝາຍ. ໃນບໍ່ດົນພວກຢິວທີ່ບໍ່ເຊື່ອກໍສວຍໂອກາດກ່າວຫາວ່າອາຈານໂປໂລເປັນຜູ້ຢູ່ເບື້ອງຫຼັງອັກຄີໄພໃນນະຄອນໂຣມ. ບໍ່ມີຜູ້ໃດຄິດວ່າອາຈານໂປໂລເປັນຜູ້ກະທໍາຜິດ ແຕ່ພວກເຂົາຮູ້ວ່າ ຖ້າສາມາດພິສູດຫຼືຊັກຈູງໃຫ້ເຫັນໄດ້ວ່າອາຈານໂປໂລມີສ່ວນກ່ຽວຂ້ອງ ກໍຈະສາມາດກໍາຈັດເພິ່ນໄດ້ທັນທີ. ຍ້ອນແຜນການຮ້າຍຂອງພວກເຂົາ ອາຈານໂປໂລໄດ້ຖືກຈັບອີກ ແລະ ຖືກສົ່ງໄປຍັງນະຄອນໂຣມເປັນຄັ້ງສຸດທ້າຍ. {AA 489.1}

// {AA 489.2}

ສາວົກຫຼາຍຄົນໄດ້ຮ່ວມເດີນໄປນໍາ ເຊິ່ງເປັນຜູ້ທີ່ເຄີຍຮ່ວມເດີນທາງກັບເພິ່ນຄັ້ງກ່ອນ; ຍັງມີອີກຫຼາຍຄົນຢາກເດີນທາງໄປນໍາ ແຕ່ຖືກປະຕິເສດເພາະວ່າເປັນອັນຕະລາຍຕໍ່ຊີວິດຂອງພວກເຂົາ. ສະຖານະການຄັ້ງນີ້ບໍ່ເປັນໃຈຄືຄັ້ງກ່ອນ. ການກົດຂີ່ຂົ່ມເຫັງຂອງຈັກກະພັດເນໂຣໄດ້ເຮັດໃຫ້ຈໍານວນຜູ້ເຊື່ອໃນນະຄອນໂຣມຫຼຸດລົງຫຼາຍ. ຜູ້ເຊື່ອຫຼາຍພັນຄົນຖືກຂ້າ, ປົບໜີ, ແລະ ຜູ້ທີ່ຍັງຄ້າງຢູ່ກໍເສຍຂວັນ ແລະ ຢ້ານກົວ. {AA 489.2}

// {AA 490.1}

ເມື່ອເດີນທາງຮອດແລ້ວ ອາຈານໂປໂລໄດ້ຖືກຂັງໃນຄຸກມືດ ລໍຖ້າການຕັດສິນ. ເພິ່ນໄດ້ຖືກປະຊາຊົນທັງໝົດປ້ອຍດ່າ ຍ້ອນຖືກກ່າວຫາວ່າເປັນຄົນວາງເພິງ ເຊີ່ງເປັນຄວາມຜິດທີ່ຊົ່ວຊ້າ ແລະ ຮ້າຍແຮງທີ່ສຸດໃນອານາຈັກ. {AA 490.1}

// {AA 490.2}

ບັດນີ້ ບັນດາຜູ້ຮ່ວມເດີນທາງເຫຼົ່ານັ້ນເລີ່ມທະຍອຍໜີຈາກອາຈານໂປໂລໄປ: ບາງຄົນຕັ້ງໃຈໜີປະ ບາງຄົນໄປປະຕິບັດພາລະກິດຢູ່ຕາມຄຣິສຕະຈັກຕ່າງໆ. ຟູເຄໂລກັບເຮຣະໂມເກນໄປກ່ອນໝູ່. ເດມາຢ້ານຄວາມລໍາບາກ ແລະ ອັນຕະລາຍ ຈິ່ງຖິ້ມອາຈານໂປໂລຜູ້ຖືກຂົ່ມເຫັງ. ເກເຊັນຖືກອາຈານໂປໂລສົ່ງໄປຫາຄຣິສຕະຈັກໃນເມືອງຄາລາເຕຍ, ຕີໂຕໄປຍັງເມືອງດັນມາເຕຍ, ຕີຂີໂກໄປຍັງເມືອງເອເຟໂຊ. ໃນຈົດໝາຍເຖິງຕີໂມທຽວ ອາຈານໂປໂລໄດ້ຂຽນວ່າ: “ມີແຕ່ລູກາເທົ່ານັ້ນທີ່ຢູ່ກັບເຮົາ.” 2 ຕີໂມທຽວ 4:11. ອາຈານໂປໂລບໍ່ເຄີຍຕ້ອງການການບົວລະບັດຂອງພີ່ນ້ອງຫຼາຍກວ່ານີ້ມາກ່ອນ: ເພິ່ນອ່ອນເພຍຍ້ອນອາຍຸໄຂ, ຍ້ອນວຽກໜັກ, ແລະ ຍ້ອນໂລກໄພໄຂ້ເຈັບ ແລະ ທັງຖືກຂັງຢູ່ຄຸກມືດທີ່ເປິເປື້ອນ. ການບົວລະບັດຂອງລູກາ ຜູ້ເປັນທີ່ຮັກ ແລະ ເປັນເພື່ອນແທ້ ໄດ້ກາຍເປັນການບັນເທົາທີ່ດີ ແລະ ເຮັດໃຫ້ອາຈານໂປໂລສາມາດສື່ສານກັບສາວົກຄົນອື່ນໆ ແລະ ໂລກພາຍນອກ. {AA 490.2}

// {AA 490.3}

ໃນເວລາອັນລໍາບາກນີ້ ອາຈານໂປໂລໄດ້ຮັບຄວາມຊື່ນບານຈາກການຢ້ຽມຢາມຂອງໂອເນຊີໂຟໂຣ. ຊາວເອເຟໂຊຜູ້ໃຈດີຄົນນີ້ໄດ້ພະຍາຍາມສຸດຄວາມສາມາດເພື່ອແບ່ງເບົາພາລະຂອງອາຈານໂປໂລຢູ່ໃນຄຸກ. ອາຈານທີ່ຮັກຖືກຂັງຄຸກຍ້ອນຄວາມຈິງ ແຕ່ຕົນເອງມີອິດສະຫຼະ ດັ່ງນັ້ນໂອເນຊີໂຟໂຣຈິ່ງພະຍາຍາມສຸດກໍາລັງເພື່ອແບ່ງເບົາພາລະຂອງອາຈານໂປໂລ. {AA 490.3}

// {AA 491.1}

ໃນຈົດໝາຍສະບັບສຸດທ້າຍ ອາຈານໂປໂລໄດ້ກ່າວກ່ຽວກັບສາວົກຜູ້ນີ້ວ່າ: “ຂໍອົງພຣະຜູ້ເປັນເຈົ້າສໍາແດງຄວາມເມດຕາແກ່ຄອບຄົວໂອເນຊີໂຟໂຣ ເພາະເພິ່ນໄດ້ໜູນຈິດໃຈເຮົາຕັ້ງຫຼາຍເທື່ອ ເພິ່ນບໍ່ໄດ້ລະອາຍທີ່ເຮົາຖືກຄຸກ ແຕ່ພໍເພິ່ນໄດ້ມາເຖິງນະຄອນໂຣມແລ້ວ ເພິ່ນກໍເລີ່ມຕົ້ນຊອກຫາຈົນພົບ. ຂໍອົງພຣະຜູ້ເປັນເຈົ້າຊົງໂຜດປະທານພຣະເມດຕາແກ່ເພິ່ນໃນວັນນັ້ນດ້ວຍເທີ້ນ. ຝ່າຍເຈົ້າກໍຮູ້ດີວ່າ ເພິ່ນໄດ້ບົວລະບັດເຮົາຫຼາຍປານໃດ ເມື່ອເຮົາຢູ່ທີ່ເມືອງເອເຟໂຊນັ້ນ.” 2 ຕີໂມທຽວ 1:16–18. {AA 491.1}

// {AA 491.2}

ການຕ້ອງການຄວາມຮັກ ແລະ ຄວາມເຫັນອົກເຫັນໃຈເປັນສິ່ງທີ່ພຣະເຈົ້າເອງເປັນປູກໄວ້ໃນໃຈຂອງມະນຸດ. ທ່າມກາງຄວາມເຈັບປວດທີ່ໄດ້ຮັບໃນສວນເກັດເຊເມເນ ພຣະຄຣິສເອງກໍປາຖະໜາໃຫ້ສາວົກຂອງພຣະອົງເຫັນອົກເຫັນໃຈ. ແລະ ອາຈານໂປໂລ ເຖິງວ່າບໍ່ຫວາດຫວັ່ນຕໍ່ຄວາມລໍາບາກ ແລະ ຄວາມທໍລະມານໃດໆ ກໍຫວັງຄວາມເຫັນອົກເຫັນໃຈ ແລະ ມິດສໍາພັນ. ການຢ້ຽມຢາມຂອງໂອເນຊີໂຟໂຣ ໃນເວລາໂດດດ່ຽວ ແລະ ຖືກປະຖິ້ມນີ້ ສະແດງແດງໃຫ້ເຫັນຄວາມຈົງຮັກພັກດີ ແລະ ນໍາຄວາມດີໃຈ ແລະ ຄວາມຊື່ນບານມາສູ່ອາຈານໂປໂລ ຜູ້ທີ່ທຸ່ມເທຊີວິດຂອງຕົນຮັບໃຊ້ຄົນອື່ນ. {AA 491.2}
