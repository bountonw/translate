= 48

== ຈັກກະພັດເນໂຣຕັດສິນອາຈານໂປໂລ

// {AA 492.1}

ອາຈານໂປໂລຖືກນໍາຕົວມາຂຶ້ນສານຂອງຈັກກະພັດເນໂຣ ແລະ ຄາດວ່າຈະຖືກປະຫານຊີວິດຢ່າງແນ່ນອນ. ຄວາມຮ້າຍແຮງຂອງຂໍ້ກ່າວຫາ ແລະ ຄວາມກຽດຊັງທີ່ມີຕໍ່ຄຣິສຕຽນ ເຮັດໃຫ້ໂອກາດຈະໄດ້ຮັບຄວາມເມດຕາມີໜ້ອຍ. {AA 492.1}

// {AA 492.2}

ຕາມທໍານຽມຊາວກຣິກ ແລະ ຊາວໂຣມແລ້ວ ຈໍາເລີຍມີສິດກ່າວແກ້ຄະດີດ້ວຍຕົນເອງຢູ່ຕໍ່ໜ້າສານ. ສ່ວນຫຼາຍແລ້ວ ຄໍາໂຕ້ແຍ້ງທີ່ມີນໍ້າໜັກ, ສໍານວນຄໍາເວົ້າທີ່ໄດ້ອາລົມ, ຫຼືວ່າຄໍາອ້ອນວອນ, ຄໍາອະທິຖານ, ແລະ ນໍ້າຕາ ສາມາດໂນ້ມນ້າວຄໍາຕັດສິນຂອງສານ ຫຼືວ່າຫຼຸດຜ່ອນໂທດໄດ້. ແຕ່ບໍ່ມີຜູ້ໃດເປັນຜູ້ຕາງໜ້າຫຼືວ່າເປັນທະນາຍໃຫ້ອາຈານໂປໂລ ບໍ່ມີຮອດຄົນຈົດບັນທຶກຂໍ້ກ່າວຫາ ຫຼື ວ່າຄໍາໂຕ້ແຍ້ງຂອງເພິ່ນ. ບໍ່ມີຄຣິສຕຽນໃນນະຄອນໂຣມຄົນໃດໄປຢືນຄຽງຂ້າງເພິ່ນຢູ່ສານ. {AA 492.2}

// {AA 493.1}

ການບັນທຶກການໄກ່ເກ່ຍທີ່ໜ້າເຊື່ອຖືໄດ້ມີແຕ່ຄໍາເວົ້າຂອງອາຈານໂປໂລເອງໃນຈົດໝາຍສະບັບທີສອງທີ່ຂຽນເຖິງຕີໂມທຽວ. ເພິ່ນໄດ້ກ່າວດັ່ງນີ້: “ບໍ່ມີຜູ້ໃດເຂົ້າຂ້າງເຮົາຈັກຄົນ ເມື່ອເຮົາກ່າວແກ້ຄະດີເທື່ອທໍາອິດນັ້ນ ທຸກຄົນໄດ້ປະຖິ້ມເຮົາໝົດ ຂໍພຣະເຈົ້າຢ່າຖືໂທດພວກເຂົາເລີຍ ແຕ່ອົງພຣະຜູ້ເປັນເຈົ້າສະຖິດຢູ່ກັບເຮົາ ແລະ ຊູກໍາລັງເຮົາຂຶ້ນ ເພື່ອໃຫ້ເຮົາສາມາດປະກາດຂ່າວປະເສີດອັນຄົບຖ້ວນແກ່ຄົນຕ່າງຊາດທຸກຄົນ ແລະ ເຮົາກໍໄດ້ຖືກຊ່ວຍກູ້ເອົາໃຫ້ພົ້ນຈາກປາກຂອງສິງ.” 2 ຕີໂມທຽວ 4:16, 17. {AA 493.1}

// {AA 493.2}

ອາຈານໂປໂລກັບຈັກກະພັດເນໂຣແຕກຕ່າງກັນຫຼາຍ! ຈັກກະພັດຜູ້ທະນົງຕົວຄົນນີ້ເປັນຈອມອິດທິພົນ, ຈອມອໍານາດ, ແລະ ຈອມຊັບສິນໃນໂລກ ທັງເປັນຈອມອາດສະຍາກໍາ ແລະ ຄວາມໄຮ້ສິນທໍາໃນໂລກ. ອິດທະພົນ ແລະ ຄວາມຍິ່ງໃຫຍ່ຂອງຈັກກະພັດອົງນີ້ບໍ່ມີຜູ້ໃດທ້າທາຍໄດ້. ບໍ່ມີຜູ້ໃດກ້າຕໍ່ຕ້ານ ກ້າຂັດຂືນ. ບັນດາກະສັດທັງປວງຕ້ອງຍອມກົ້ມກາບ. ຈັກກະພັດອົງນີ້ບັນຊາກອງທັບທະຫານຮາບອັນເຂັ້ມແຂງ ແລະ ກອງທັບເຮືອກໍມີໄຊ. ຮູບປັ້ນຂອງຈັກກະພັດອົງນີ້ຕັ້ງຢູ່ໃນສານ; ດໍາລັດຂອງວຸດທິສະພາ ແລະ ຄໍາຕັດສິນຂອງສານກໍລ້ວນແຕ່ເປັນໄປຄໍາບົງການຂອງເພິ່ນ. ລາຊະດອນນັບໝື່ນນັບລ້ານປະຕິບັດຕາມຄໍາສັ່ງຂອງເພິ່ນ. ພໍໄດ້ຍິນແຕ່ຊື່ ເນໂຣ ໂລກກໍສັ່ນສະທ້ານແລ້ວ. ຖ້າບໍ່ພໍໃຈຜູ້ໃດ ຜູ້ນັ້ນຕ້ອງສູນເສຍດິນດອນຕ່ອນຫຍ້າ, ອິດສະຫຼະພາບ, ລວມທັງຊີວິດ; ໜ້າຂອງເພິ່ນເປັນຕາຢ້ານກວ່າພະຍາດຮ້າຍ. {AA 493.2}

// {AA 493.3}

ອາຈານໂປໂລບໍ່ມີເງິນມີຄໍາ, ບໍ່ມີພັກພວກ, ບໍ່ມີຜູ້ໃຫ້ຄໍາແນະນໍາ ແລະ ຕ້ອງໄດ້ຂຶ້ນສານຢືນຢູ່ຕໍ່ໜ້າຈັກກະພັດເນໂຣ ຜູ້ມີສີໜ້າເຕັມໄປດ້ວຍຄວາມອັບອາຍຍ້ອນຄວາມຊົ່ວຮ້າຍທີ່ຢູ່ພາຍໃນ; ສີໜ້າຂອງອາຈານໂປໂລກໍຄືຈໍາເລີຍ ເຕັມໄປດ້ວຍຄວາມມີມິດໄມຕີກັບພຣະເຈົ້າ. ຊີວິດຂອງອາຈານໂປໂລທຸກຍາກຂາດເຂີນ, ທຸກທໍລະມານ, ແລະ ບໍ່ເຫັນແກ່ຕົວ. ເຖິງວ່າຖືກສັດຕູໃສ່ຄວາມ, ປ້ອຍດ່າ, ແລະ ທາລຸນ ເພິ່ນກໍຍັງຍົກໄມ້ກາງແຂນຂຶ້ນຢ່າງອາດຫານ. ເໝືອນດັ່ງພຣະຄຣິສ ອາຈານໂປໂລໄດ້ກາຍເປັນຄົນພະເນຈອນ ແລະ ມີຊີວິດຢູ່ເພື່ອອວຍພອນມະນຸດຊາດ. ຈັກກະພັດເນໂຣຈອມຜະເດັດການ ໃຈຊົ່ວ, ຕັນຫາ, ໄຮ້ສິນລະທໍາຄົນນີ້ ຈະເຂົ້າໃຈ ແລະ ເຫັນຄຸນຄ່າຈຸດປະສົງ ແລະ ຄຸນສົມບັດຂອງອາຈານໂປໂລ ຜູ້ເປັນລູກຂອງພຣະເຈົ້າ ໄດ້ຢ່າງໃດ? {AA 493.3}

// {AA 494.1}

ຢູ່ໃນສານເຕັມໄປດ້ວຍຜູ້ຄົນ ໃຈຈົດຈໍ່ ຢາກຟັງການພິຈາລະນາຄະດີທັງໝົດ​. ພວກເຂົາຍາດກັນບຸເຂົ້າໄປຢູ່ໜ້າໝູ່. ຄົນທີ່ພາກັນໄປຫຸ້ມເບິ່ງມີທັງຄົນທີ່ມີຖານະສູງສົ່ງ ແລະ ຄົນຕໍ່າຕ້ອຍ, ຄົນມີຄວາມຮູ້ ແລະ ຄົນໂງ່ຈ້າ, ຄົນຈອງຫອງ ແລະ ຄົນຖ່ອມໂຕ; ພວກເຂົາທັງໝົດລ້ວນແຕ່ຂາດວິທີດໍາເນີນຊີວິດທີ່ຖືກຕ້ອງ ແລະ ຂາດຄວາມພົ້ນ. {AA 494.1}

// {AA 494.2}

ພວກຢິວຟ້ອງຮ້ອງອາຈານໂປໂລຄະດີຈາລະຈົນ ກັບການກໍ່ຕັ້ງລັດທິນອນຮີດ. ທັງຄົນຢິວກັບຄົນໂຣມພາກັນຟ້ອງຮ້ອງເພິ່ນຄະດີເຜົາເມືອງ. ໃນຂະນະທີ່ກໍາລັງຖືກຟ້ອງຮ້ອງຢູ່ນັ້ນ ອາຈານໂປໂລເຕັມໄປດ້ວຍຄວາມສະຫງົບ. ຝູງຊົນ ແລະ ບັນດາຜູ້ຕັດສິນພາກັນປະຫຼາດໃຈ. ພວກເຂົາເຄີຍເຂົ້າຮ່ວມຕັດສິນຄະດີ ແລະ ເຄີຍເຫັນນັກໂທດນັບບໍ່ຖ້ວນ ແຕ່ບໍ່ເຄີຍເຫັນຄົນໃດມີຄວາມສຸຂຸມຄືກັບອາຈານໂປໂລມາກ່ອນ. ສາຍຕາອັນແຫຼມຄົມຂອງຄະນະຕັດສິນ ລຶ້ງເຄີຍໃນການອ່ານສີໜ້ານັກໂທດ ໄດ້ສັກເບິ່ງໜ້າອາຈານໂປໂລເພື່ອຊອກຫາຄວາມຜິດ ແຕ່ບໍ່ໄດ້ຜົນ. ເມື່ອອາຈານໂປໂລໄດ້ຮັບອະຍຸຍາດໃຫ້ເວົ້າ ທຸກຄົນໄດ້ຕັ້ງໃຈຟັງຢ່າງຈົດຈໍ່. {AA 494.2}

// {AA 494.3}

ອີກຄັ້ງໜຶ່ງ ອາຈານໂປໂລໄດ້ມີໂອກາດຍົກໄມ້ກາງແຂນຂຶ້ນຕໍ່ໜາຝູງຊົນທີ່ສັບສົນມຶນງົງ. ເມື່ອຫຼຽວເບິ່ງ ມີທັງຄົນຢິວ, ຄົນກຣີກ, ຄົນໂຣມ, ຄົນແປກໜ້າຈາກດີນແດນຕ່າງໆ ອາຈານໂປໂລປາຖະໜາຢ່າງແຮງກ້າເພື່ອໃຫ້ພວກເຂົາໄດ້ຮັບຄວາມພົ້ນ. ອາຈານໂປໂລເບິ່ງບໍ່ເຫັນເຫດການໃນສານ, ຄວາມອັນຕະລາຍ, ຊະຕາຄວາມຕາຍທີ່ຈະມາເຖິງ. ເພິ່ນເບິ່ງເຫັນແຕ່ພຣະເຢຊູ ພຣະອົງຊົງເປັນຜູ້ແກ້ຄະດີຕາງມວນມະນຸດ ເຊິ່ງກໍາລັງອ້ອນວອນຢູ່ຕໍ່ໜ້າພຣະເຈົ້າ. ອາຈານໂປໂລໄດ້ໃຊ້ວາຈາ ແລະ ພະລັງເໜືອມະນຸດ ປະກາດຂ່າວປະເສີດໃນໂຮງສານນັ້ນ. ເພິ່ນໄດ້ກ່າວເຖິງການເສຍສະຫຼະເພື່ອມະນຸດ ວ່າ ພຣະຄຣິສໄດ້ໄຖ່ມະນຸດດ້ວຍລາຄາອັນມະຫາສານ. ພຣະເຈົ້າໄດ້ຈັດກຽມຫົນທາງໃຫ້ມະນຸດສາມາດມີສ່ວນໃນບັນລັງຂອງພຣະອົງ. ໂລກໄດ້ເຊື່ອມຕໍ່ກັບສະຫວັນຜ່ານທາງເທວະດາຂອງພຣະເຈົ້າ ແລະ ທຸກການກະທໍາຂອງມະນຸດ ບໍ່ວ່າດີຫຼືຊົ່ວ ກໍປະກົດໃຫ້ເຫັນຢູ່ຕໍ່ໜ້າພຣະພັກຂອງພຣະເຈົ້າ. {AA 494.3}

// {AA 495.1}

ອາຈານໂປໂລໄດ້ເປັນຕົວແທນຂອງພຣະເຈົ້າທ່າມກາງຄົນທີ່ບໍ່ເຊື່ອ ບໍ່ຈົງຮັກພັກດີ ແລະ ສຽງຂອງເພິ່ນກໍມາຈາກສະຫວັນ. ບໍ່ມີຄວາມຢ້ານ ບໍ່ມີຄວາມໂສກເສົ້າ ບໍ່ມີຄວາມທໍ້ຖ້ອຍໃນຄໍາເວົ້າ ແລະ ທ່າທາງຂອງເພິ່ນ. ເພິ່ນໄດ້ຢືນຢັນໝັ້ນແກ່ນໃນຄວາມບໍຣິສຸດຂອງຕົນ ທັງສວມໃສ່ຍຸດທະພັນແຫ່ງຄວາມຈິງ ຈິ່ງຍິນດີເພາະຕົນເປັນບຸດຂອງພຣະເຈົ້າ. ສຽງຂອງເພິ່ນປຽບດັ່ງສຽງໄຊໃນບັ້ນຮົບ. ເພິ່ນໄດ້ປະກາດຂ່າວປະເສີດທີ່ຕົນອຸທິດຖວາຍຊີວິດ ວ່າເປັນສິ່ງທີ່ບໍ່ມີວັນດັບສູນ. ອາຈານໂປໂລເອງຈະດັບສູນໄປ ແຕ່ຂ່າວປະເສີດຈະບໍ່ດັບສູນຈັກເທື່ອ. ພຣະເຈົ້າຊົງພຣະຊົນຢູ່ ແລະ ຄວາມຈິງຂອງພຣະອົງຈະມີໄຊ. {AA 495.1}

// {AA 495.2}

ຫຼາຍຄົນຢູ່ໃນນັ້ນ ແນມເບິ່ງອາຈານໂປໂລ ແລະ “ເຫັນວ່າໜ້າຂອງເພິ່ນຜ່ອງໃສເປັນເໝືອນໜ້າຂອງເທວະດາ.” ກິດຈະການ 6:15. {AA 495.2}

// {AA 495.3}

ພວກເຂົາບໍ່ເຄີຍໄດ້ຍິນຖ້ອຍຄໍາແບບນີ້ມາກ່ອນ. ຖ້ອຍຄໍາເຫຼົ່ານັ້ນທະລຸເຂົ້າໄປໃນຈິດໃຈຂອງພວກເຂົາ ລວມທັງຜູ້ທີ່ໃຈແຂງກະດ້າງທີ່ສຸດ. ຄວາມຈິງອັນຈະແຈ້ງ ແລະ ໜ້າເຊື່ອຖືໄດ້ເອົາຊະນະຄວາມຜິດພາດ.​ ແສງສະຫວ່າງໄດ້ສ່ອງເຂົ້າໄປໃນຈິດໃຈຂອງຫຼາຍຄົນ ເຊິ່ງຖັດມາພວກເຂົາໄດ້ຕິດຕາມແສງສະຫວ່າງນັ້ນດ້ວຍໃຈຍິນດີ. ຄວາມຈິງທີ່ອາຈານໂປໂລກ່າວໃນວັນນັ້ນແມ່ນເພື່ອປຸກບັນດາປະຊາຊາດໃຫ້ຕື່ນ ແລະ ເພື່ອຍືນຍົງຢູ່ຕະຫຼອດການເວລາ ກະຕຸ້ນຈິດໃຈຂອງມະນຸດຕະຫຼອດໄປ ຫຼັງຈາກອາຈານໂປໂລສິ້ນລົມຫາຍໃຈແລ້ວ. {AA 495.3}

// {AA 496.1}

ຈັກກະພັດເນໂຣບໍ່ເຄີຍໄດ້ຍິນຄວາມຈິງຢ່າງນັ້ນມາກ່ອນ ບໍ່ເຄີຍໄດ້ເຫັນຄວາມຜິດອັນຮ້າຍແຮງຂອງຕົນມາກ່ອນ. ແສງສະຫວ່າງຈາກສະຫວັນໄດ້ສ່ອງເຂົ້າໄປໃສ່ຈິດໃຈອັນຊົ່ວຊ້າຂອງຈັກກະພັດເນໂຣ ແລະ ເພິ່ນຕົກສະທ້ານຢ້ານກົວເມື່ອຄິດພໍ້ວ່າ ຕົນເອງຜູ້ເປັນຈອມອໍານາດຂອງໂລກຈະຖືກຟ້ອງຮ້ອງ ແລະ ຈະໄດ້ຮັບໂທດຕາມຄວາມຜິດ. ເພິ່ນຢ້ານພຣະເຈົ້າຂອງອາຈານໂປໂລ ແລະ ບໍ່ກ້າຕັດສິນລົງໂທດເພິ່ນ ເພາະວ່າຂໍ້ກ່າວຫາເຫຼົ່ານັ້ນບໍ່ມີມູນຄວາມຈິງ. ຄວາມຜະຫວາໄດ້ຖ່ວງດຶງຄວາມບ້າເລືອດຂອງຈັກກະພັດເນໂຣໄວ້ຊົ່ວຄາວເທົ່ານັ້ນ. {AA 496.1}

// {AA 496.2}

ສະຫວັນໄດ້ເປີດອອກຕໍ່ໜ້າຈັກພັດເນໂຣຜູ້ມີຄວາມຜິດ ແລະ ແຂງກະດ້າງ ແລະ ເບິ່ງຄືວ່າເພິ່ນປາຖະໜາສັນຕິສຸກ ແລະ ຄວາມບໍຣິສຸດຂອງພຣະເຈົ້າ. ໃນຊົ່ວຂະນະນັ້ນ ຄວາມກະລຸນາຂອງພຣະເຈົ້າໄດ້ເຊື້ອເຊີນໃຫ້ເພິ່ນຮັບເອົາ ແຕ່ຈັກພັດເນໂຣປິ່ນໜ້າເບິ່ງພຽງຄາວດຽວເທົ່ານັ້ນ. ຫຼັງຈາກນັ້ນ ເພິ່ນກໍໄດ້ອອກຄໍາສັ່ງໃຫ້ພາອາຈານໂປໂລກັບໄປຂັງຄຸກ. ພໍປະຕູຄຸກປິດ ປະຕູແຫ່ງຄວາມກະລຸນາກໍປິດໃສ່ຈັກກະພັດໂຣມຕະຫຼອດໄປ. ບໍ່ມີແສງສະຫວ່າງຈາກສະຫວັນສ່ອງໃສ່ຄວາມມືດທີ່ປົກຫຸ້ມຈັກພັດເນໂຣອີກຕໍ່ໄປ. ໃນບໍ່ດົນເພິ່ນຈະໄດ້ຮັບໂທດອັນຍຸຕິທໍາຈາກພຣະເຈົ້າ. {AA 496.2}

// {AA 496.3}

ຫຼັກຈາກເຫດການນີ້ໄດ້ບໍ່ດົນ ຈັກພັດເນໂຣໄດ້ລ່ອງເຮືອໄປຍັງປະເທດກຣີກ ສ້າງຄວາມອັບອາຍຂາຍໜ້າໃຫ້ແກ່ຕົນເອງ ແລະ ອານາຈັກດ້ວຍການກະທີ່ໜ້າກຽດຊັງ ແລະ ຕໍ່າຊ້າ. ການເດີນທາງກັບນະຄອນໂຣມເຕັມໄປດ້ວຍພິທີການອັນຍິ່ງໃຫຍ່ ມີຂ້າລາຊະການຕຸ້ມຕອມ ແລະ ກະທໍາສິ່ງທີ່ຊົ່ວຊ້າເສເພ. ໃນຂະນະທີ່ກໍາລັງສະເຫຼີມສະຫຼອງຢູ່ນັ້ນ ໄດ້ມີຄວາມວຸ້ນວາຍເກີດຂຶ້ນ. ຈັກກະພັດເນໂຣໄດ້ສົ່ງຄົນໄປສືບຂ່າວ ແລະ ກັບມາລາຍງານວ່າ ແກບາ ກໍາລັງພາທະຫານມຸ່ງໜ້າເຂົ້າສູ່ນະຄອນໂຣມ, ການກະບົດໄດ້ປະທຸຂຶ້ນໃນນະຄອນແລ້ວ, ແລະ ຖະໜົນຫົນທາງກໍເຕັມໄປດ້ວຍຝູງຊົນໂຫດຮ້າຍ. ອັນຕະລາຍໄດ້ເຂົ້າໄປຂົ່ມຂູ່ຊີວິດຂອງຈັກກະພັດເນໂຣ ແລະ ພັກພວກໃນວັງຢ່າງໄວວາ. {AA 496.3}

// {AA 497.1}

ຈັກພັດເນໂຣບໍ່ມີພຣະເຈົ້າອົງຍິ່ງໃຫຍ່ ແລະ ຮັກຫອມຄຸ້ມຄອງຄືກັບອາຈານໂປໂລ. ຢ້ານວ່າຈະຖືກຝູງຊົນທໍລະມານ ແລະ ທາລຸນ ຈັກພັດເນໂຣຈິ່ງພະຍາຍາມຂ້າຕົວຕາຍ ແຕ່ບໍ່ສໍາເລັດ ແລະ ໄດ້ປົບຕາຍອອກຈາກເມືອງໂດຍບໍ່ມີທະຫານຄຸ້ມກັນ ແລະ ໄດ້ໄປລີ້ຢູ່ບ່ອນພັກເຊົານອກນະຄອນ ແຕ່ບໍ່ສໍາເລັດ. ພວກທະຫານໄດ້ຄົ້ນພົບບ່ອນລີ້ຊ້ອນນັ້ນ. ເມື່ອທະຫານມ້າພາກັນລຸເຂົ້າມາ ຈັກພັດເນໂຣໄດ້ສັ່ງໃຫ້ຂ້າທາດຄົນໜຶ່ງຂ້າເພິ່ນເສຍ. ດັ່ງນັ້ນ ຈັກກະພັດເນໂຣຈອມກົດຂີ່ຈິ່ງຈິບຫາຍເມື່ອອາຍຸໄດ້ພຽງແຕ່ສາມສິບສອງປີ. {AA 497.1}
