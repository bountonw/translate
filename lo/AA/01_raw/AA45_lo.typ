= 45

== ຈົດໝາຍຈາກນະຄອນໂຣມ

==== ອີງຕາມ ໂກໂລຊາຍ ແລະ ຟີລິບປອຍ.

// {AA 469.1}

ໃນໄລຍະເປັນຄຣິສຕຽນທໍາອິດ ອາຈານໂປໂລມີໂອກາດພິເສດໃນການຮຽນຮູ້ກ່ຽວກັບຄວາມປະສົງຂອງພຣະເຈົ້າທີ່ມີຕໍ່ບັນດາຜູ້ເຊື່ອຂອງພຣະເຢຊູ.  ເພິ່ນໄດ້ຖືກຮັບໄປ “ເຖິງສະຫວັນຊັ້ນທີສາມ” “ໄດ້ຍິນສຽງທີ່ຈະກ່າວອອກເປັນຄໍາບໍ່ໄດ້ແລະເປັນສິ່ງທີ່ຫ້າມມະນຸດບໍ່ໃຫ້ເປີດເຜີຍ.” ເພິ່ນເອງໄດ້ຍອມຮັບວ່າ “ນິມິດແລະການຊົງສໍາແດງ ... ໄດ້ຮັບຈາກອົງພຣະຜູ້ເປັນເຈົ້າ.” ຄວາມເຂົາໃຈຂ່າວປະເສີດຂອງເພິ່ນ “ບໍ່ໄດ້ຕໍ່າຕ້ອຍກວ່າອັກຄະສາວົກຊັ້ນຜູ້ໃຫຍ່.” 2 ໂກຣິນໂທ 12:2, 4, 1, 11. ເພີ່ນມີຄວາມເຂົ້າໃຈອັນຈະແຈ້ງແລະຖີ່ຖ້ວນ ກ່ຽວກັບ “ຄວາມກວ້າງ, ຄວາມຍາວ, ຄວາມສູງ ແລະຄວາມເລິກ” ຂອງ “ຄວາມຮັກຂອງພຣະຄຣິສ ເຊິ່ງເກີນຄວາມຮູ້.” ເອເຟໂຊ 3:18, 19. {AA 469.1}

// {AA 469.2}

ອາຈານໂປໂລບໍ່ສາມາດບອກທຸກສິ່ງທີ່ຕົນໄດ້ເຫັນໃນນິມິດນັ້ນ ເພາະວ່າຈະມີຄົນນໍາໃຊ້ຖ້ອຍຄໍາຂອງເພິ່ນໃນທາງທີ່ຜິດ. ແຕ່ຄວາມເຂົ້າໃຈທີ່ພຣະເຈົ້າຊົງປະໃຫ້ນັ້ນໄດ້ເຮັດໃຫ້ເພິ່ນມີຄວາມສາມາດໃນການເປັນຜູ້ນໍາແລະອາຈານທີ່ເກັ່ງກ້າສາມາດ ແລະ ໄດ້ທ້ອນໂຮມຄໍາສອນ ສົ່ງໃຫ້ຄຣິສຕະຈັກໃນຫຼາຍປີຕໍ່ມາ. ຄວາມເຂົ້າໃຈທີ່ເພິ່ນໄດ້ຮັບບໍ່ເຄີຍຈືດຈາງ ເຮັດໃຫ້ສາມາດເປັນຕົວແທນລັກສະນະຂອງພຣະຄຣິສໄດ້ຢ່າງຖືກຕ້ອງ. ດ້ວຍທາງວາຈາແລະທາງຈົດໝາຍ ຄໍາສອນຂອງເພິ່ນໄດ້ຊ່ວຍເຫຼືອແລະເພີ່ມພູນຄຣິສຕະຈັກໃຫ້ເຂັ້ມແຂງເລື້ອຍມາ. ຕໍ່ຜູ້ເຊື່ອໃນຍຸກນີ້ ຄໍາສອນນັ້ນໄດ້ເຕືອນຢ່າງຈະແຈ້ງກ່ຽວກັບໄພອັນຕະລາຍທີ່ຈະຂົ່ມຂູ່ຄຣິສຕະຈັກ ແລະ ຄໍາສອນທຽມເທັດທີ່ຈະປະກົດຂຶ້ນ.{AA 469.2}

// {AA 470.1}

ຄວາມປາຖະໜາຂອງອາຈານໂປໂລຕໍ່ຄຣິສຕະຈັກທີ່ຕົນຂຽນຈົດໝາຍໄປຫາແມ່ນ ບໍ່ໃຫ້ສະມາຊິກຜູ້ເຊື່ອ “ເປັນເດັກນ້ອຍອີກຕໍ່ໄປ ຖືກພັດໄປພັດມາ ແລະຫັນເຫໄປມາດ້ວຍລົມປາກແຫ່ງຄໍາສັ່ງສອນທຸກຢ່າງຂອງຄົນທີ່ຫຼອກລວງ ຜູ້ທີ່ນໍາຄົນອື່ນໃຫ້ຫຼົງຜິດໄປດ້ວຍກົນອຸບາຍອັນສະຫຼາດຂອງພວກເຂົາ;” ແຕ່ໃຫ້ສະມາຊິກຜູ້ເຊື່ອທັງໝົດ “ເປັນນໍ້າໜຶ່ງໃຈດຽວກັນໃນຄວາມເຊື່ອແລະໃນຄວາມຮູ້ເຖິງເລື່ອງພຣະບຸດຂອງພຣະເຈົ້າ ຈົນກວ່າເຮົາຈະເປັນຄົນໃຫຍ່ເຕັມສ່ວນ ຄືເຕັມເຖິງຂະໜາດຄວາມສົມບູນຂອງພຣະຄຣິສ.” ເພິ່ນໄດ້ຂໍຮ້ອງໃຫ້ພວກຜູ້ເຊື່ອທີ່ອາໄສຢູ່ນໍາຄົນຕ່າງຊາດ “ຢ່າດໍາເນີນຊີວິດຢ່າງຄົນຕ່າງຊາດ ທີ່ເຂົາດໍາເນີນກັນນັ້ນ ຄືດ້ວຍໃຈໂງ່ອັນຫາປະໂຫຍດບໍ່ໄດ້ ໂດຍທີ່ຄວາມຄິດຂອງພວກເຂົາມືດມົນໄປ ແລະພວກເຂົາຢູ່ຫ່າງຈາກຊີວິດທີ່ມາຈາກພຣະເຈົ້າ ເພາະເຫດຄວາມຮູ້ເທົ່າບໍ່ເຖິງການທີ່ມີຢູ່ໃນຕົວຂອງພວກເຂົາ ອັນເນື່ອງຈາກໃຈແຂງກະດ້າງຂອງພວກເຂົາ” ແຕ່ “ຈົ່ງລະວັງໃນການດໍາເນີນຊີວິດໃຫ້ດີ ຢ່າໃຫ້ເປັນດັ່ງຄົນໄຮ້ປັນຍາ, ແຕ່ໃຫ້ເປັນດັ່ງຄົນມີປັນຍາ.” ເອເຟໂຊ 4:14, 13, 17, 18; 18:15, 16. ເພິ່ນໄດ້ໜູນໃຈໃຫ້ພວກເຂົາລໍຄອຍວັນເວລາທີ່ ພຣະຄຣິສ ຜູ້ “ຊົງຮັກຄຣິສຕະຈັກ ແລະ ຊົງສະຫຼະຊີວິດຂອງພຣະອົງເພື່ອຄຣິສຕະຈັກ” ຈະ “ໄດ້ຮັບຄຣິສຕະຈັກສໍາລັບພຣະອົງເອງ ຄືຄຣິສຕະຈັກທີ່ມີສະຫງ່າລາສີ ບໍ່ມີຈຸດດ່າງພອຍ ຫຼື ຮອຍຫຽ່ວແຫ້ງ ແລະສິ່ງອື່ນໆໃນທໍານອງນັ້ນ ເພື່ອຄຣິສຈັກຈະບໍລິສຸດບໍ່ມີຕໍາໜິ.” ເອເຟໂຊ 5:25, 27. {AA 470.1}

// {AA 470.2}

ຖ້ອຍຄໍາເຫຼົ່ານີ້ບໍ່ໄດ້ຂຽນດ້ວຍອໍານາດຂອງມະນຸດ ແຕ່ດ້ວຍອໍານາດຂອງພຣະເຈົ້າ ປະກອບດ້ວຍບົດຮຽນທີ່ທຸກຄົນຄວນສຶກສາແລ້ວສຶກສາອີກ. ຢູ່ໃນຖ້ອຍຄໍາເຫຼົ່ານີ້ມີຄວາມບໍລິສຸດທີ່ສາມາດປະຕິບັດໄດ້, ມີຫຼັກການທີ່ຄຣິສຕະຈັກທຸກແຫ່ງຄວນດໍາເນີນຕາມ, ແລະມີຫົນທາງທີ່ນໍາໄປສູ່ຊີວິດນິລັນ. {AA 470.2}

// {AA 471.1}

ໃນຈົດໝາຍ “ເຖິງໄພ່ພົນຂອງພຣະເຈົ້າໃນເມືອງໂກໂລຊາຍຜູ້ເຫຼື້ອມໃສສັດທາໃນພຣະຄຣິສ” ເຊິ່ງຂຽນຂຶ້ນໃນໄລຍະທີ່ເພິ່ນຖືກຄຸກຢູ່ນະຄອນໂຣມ ອາຈານໂປໂລເອງໄດ້ສະແດງຄວາມປິຕິຍິນດີໃນຄວາມເຊື່ອອັນເຂັ້ມແຂງຂອງພວກເຂົາ ເຊິ່ງເພິ່ນເອງໄດ້ຮັບຂ່າວຈາກເອປາຟາ. ອາຈານໂປໂລໄດ້ຂຽນວ່າ ເອປາຟາ “ໄດ້ເລົ່າໃຫ້ພວກເຮົາຟັງເຖິງຄວາມຮັກ ເຊິ່ງພຣະວິນຍານໄດ້ຊົງໂຜດປະທານແກ່ພວກເຈົ້າ.” ເພິ່ນກ່າວຕໍ່ໄປວ່າ: “ເພາະເຫດນີ້ ຕັ້ງແຕ່ວັນທີ່ພວກເຮົາໄດ້ຍິນເຖິງເລື່ອງພວກເຈົ້າ ພວກເຮົາຈິ່ງໄດ້ພາວັນນາອະທິຖານເພື່ອພວກເຈົ້າສະເໝີ ພວກເຮົາທູນຂໍພຣະເຈົ້າໂຜດໃຫ້ພວກເຈົ້າມີຄວາມຮອບຮູ້ເຖິງນໍ້າພຣະໄທຂອງພຣະອົງ ໃນພຣະປັນຍາກັບຄວາມເຂົ້າໃຈທຸກຢ່າງ ເຊິ່ງມາຈາກພຣະວິນຍານ. ເພື່ອພວກເຈົ້າຈະໄດ້ດໍາເນີນຊີວິດຕາມທີ່ສົມຄວນໃນອົງພຣະຜູ້ເປັນເຈົ້າ ແລະ ເປັນທີ່ພໍພຣະໄທພຣະອົງຢ່າງແທ້ຈິງ. ໃຫ້ພວກເຈົ້າເກີດຜົນໃນການດີທຸກຢ່າງ ແລະ ຈະເລີນຂຶ້ນໃນຄວາມຮູ້ເຖິງພຣະເຈົ້າ. ຂໍໃຫ້ພວກເຈົ້າມີກໍາລັງເຂັ້ມແຂງຂຶ້ນທຸກຢ່າງ ໂດຍລິດອໍານາດອັນຮຸ່ງເຮືອງຂອງພຣະອົງ ເພື່ອວ່າພວກເຈົ້າຈະສາມາດອົດທົນຕໍ່ທຸກສິ່ງໄດ້ ແລະມີຄວາມໝັ່ນພຽນດ້ວຍຄວາມຍິນດີ.” {AA 471.1}

// {AA 471.2}

ອາຈານໂປໂລໄດ້ຂຽນຄວາມປາຖະໜາຂອງຕົນຕໍ່ຜູ້ເຊື່ອໃນເມືອງໂກໂລຊາຍເປັນລາຍລັກອັກສອນ. ຄວາມປາຖະໜານີ້ສູງສົ່ງ! ຖ້ອຍຄໍໍາເຫຼົ່ານີ້ສະແດງໃຫ້ເຫັນກ່ຽວກັບຄວາມເປັນໄປໄດ້ຂອງຊີວິດຄຣິສຕຽນ ແລະ ບົ່ງບອກຢ່າງຊັດເຈນວ່າພຣະພອນທີ່ລູກຂອງພຣະເຈົ້າຈະໄດ້ຮັບນັ້ນບໍ່ມີຂອບເຂດຈໍາກັດ. ເມື່ອສືບຕໍ່ຮູ້ຈັກພຣະເຈົ້າ ພວກເຂົາຈະໄດ້ຮັບກໍາລັງແຮງ ແລະ ຄວາມສູງຂອງຊີວິດຄຣິສຕຽນ ຈົນ “ສົມກັບທີ່ຈະເຂົ້າສ່ວນໄດ້ຮັບມໍລະດົກດ້ວຍກັນກັບພວກໄພ່ພົນໃນຄວາມສະຫວ່າງ” “ໂດຍລິດອໍານາດອັນຮຸ່ງເຮືອງຂອງພຣະອົງ.” {AA 471.2}

// {AA 471.3}

ອາຈານໂປໂລໄດ້ຍົກຍໍພຣະຄຣິສຕໍ່ໜ້າບັນດາຜູ້ເຊື່ອວ່າ ພຣະເຈົ້າຊົງສ້າງທຸກສິ່ງທຸກຢ່າງຜ່ານທາງພຣະອົງ ແລະ ຊົງໄຖ່ມະນຸດຜ່ານພຣະອົງເຊັ່ນກັນ. ເພິ່ນໄດ້ກ່າວວ່າ ຝາພຣະຫັດທີ່ຄໍ້າຊູ ແລະ ຈັດວົງໂຄຈອນຂອງໂລກຕ່າງໆໃນຈັກກະວານ ແລະ ລວມທັງປະກົດການທັງຫຼາຍ ແມ່ນຝາພຣະຫັດອັນດຽວກັນທີ່ຖືກຕອກໃສ່ໄມ້ກາງແຂນ. ອາຈານໂປໂລໄດ້ຂຽນດັ່ງນີ້:​ “ດ້ວຍວ່າ, ໂດຍພຣະອົງນັ້ນ ພຣະເຈົ້າໄດ້ຊົງສ້າງສັບພະທຸກສິ່ງ ທັງໃນທ້ອງຟ້າແລະເທິງແຜ່ນດິນໂລກ ສິ່ງທີ່ຕາເຫັນແລະສິ່ງທີ່ຕາເຫັນບໍ່ໄດ້ ເປັນພຣະທີ່ນັ່ງຫຼືອານຸພາບ ຫຼືບັນດາຜູ້ຄອບຄອງ ແລະບັນດາຜູ້ມີສິດອໍານາດທັງຫຼາຍ ພຣະເຈົ້າໄດ້ສ້າງສັບພະສິ່ງທັງໝົດນີ້ໂດຍທາງພຣະອົງ ແລະ ສໍາລັບພຣະອົງ. ພຣະອົງຊົງເປັນຢູ່ກ່ອນຊັບພະທຸກສິ່ງ ແລະ ສັບພະທຸກສິ່ງກໍດໍາລົງເປັນລະບຽບຢູ່ໂດຍພຣະອົງ.” “ແລະເຈົ້າທັງຫຼາຍ ເຊິ່ງເມື່ອກ່ອນນັ້ນບໍ່ແມ່ນພົນລະເມືອງຂອງພຣະເຈົ້າ ແຕ່ເປັນສັດຕູທາງດ້ານຈິດໃຈດ້ວຍການຊົ່ວຮ້າຍຕ່າງໆ, ແຕ່ບັດນີ້ ໂດຍທາງຄວາມຕາຍທາງດ້ານຮ່າງກາຍ ຄືເນື້ອໜັງຂອງພຣະອົງ ພຣະເຈົ້າໄດ້ຊົງເຮັດໃຫ້ພວກເຈົ້າເປັນມິດກັບພຣະອົງ ເພື່ອໃຫ້ເປັນຜູ້ບໍລິສຸດ ແລະ ບໍ່ມີທີ່ຕິຕຽນຢູ່ຊ້ອງໜ້າພຣະອົງ.” {AA 471.3}

// {AA 472.1}

ພຣະບຸດຂອງພຣະເຈົ້າກົ້ມລົງເພື່ອອູ້ມມະນຸດຂຶ້ນ. ພຣະອົງຕ້ອງໄດ້ເສຍສະຫຼະ ປະເກົ້າສິບເກົ້າຄົນທີ່ຮັກພຣະອົງໄວ້ເທິງສະຫວັນ ແລະ ສະເດັດລົງມາຍັງໂລກ ເພື່ອ “ໄດ້ຮັບບາດເຈັບ” ແລະ “ຖືກຂ້ຽນຕີຍ້ອນການຊົ່ວຮ້າຍຂອງພວກເຮົາ.” ເອຊາຢາ 53:5. ພຣະອົງໄດ້ບັງເກີດເປັນມະນຸດ ຄືພີ່ນ້ອງຂອງພຣະອົງທຸກຢ່າງ. ພຣະອົງໄດ້ກາຍເປັນຄືກັບພວກເຮົາທັງຫຼາຍ. ພຣະອົງຮູ້ວ່າການຫິວເຂົ້າ ການຢາກນໍ້າ ແລະການອິດເມື່ອຍເປັນຢ່າງໃດ. ພຣະອົງຈໍາເປັນຕ້ອງກິນອາຫານແລະພັກຜ່ອນນອນຫຼັບຄືມະນຸດ. ພຣະອົງເປັນຄົນແປກໜ້າແລະເປັນພຽງຜູ້ເດີນທາງຜ່ານໂລກນີ້ ຄືຢູ່ໃນໂລກ ແຕ່ບໍ່ເປັນຂອງໂລກ; ພຣະອົງຖືກທົດລອງຄືມະນຸດໃນສະໄໝນີ້ ແຕ່ຍັງສາມາດດໍາເນີນຊີວິດຢ່າງບໍລິສຸດ ປາສະຈາກຄວາມຜິດບາບ. ພຣະອົງມີລັກສະນະຂອງພຣະເຈົ້າ ຄືອ່ອນໂຍນ, ຮັກຫອມ, ເຫັນອົງເຫັນໃຈຄົນອື່ນ, ແລະນຶກເຖິງຄົນອື່ນ. “ພຣະທໍາໄດ້ຊົງບັງເກີດເປັນມະນຸດ ແລະອາໄສຢູ່ທ່າມກາງເຮົາທັງຫຼາຍ ບໍລິບູນດ້ວຍພຣະຄຸນແລະຄວາມຈິງ.” ໂຢຮັນ 1:14. {AA 472.1}

// {AA 473.1}

ຜູ້ເຊື່ອໃນເມືອງໂກໂລຊາຍຖືກອ້ອມຮອບດ້ວຍອິດທິພົນແລະການປະພຶດຂອງລັດທິນອກຮີດ ແລະ ມີຄວາມສ່ຽງທີ່ຈະຖືກຊັກຈູງອອກຈາກຂ່າວປະເສີດ. ອາຈານໂປໂລໄດ້ເຕືອນພວກເຂົາໃຫ້ເພິ່ງພາພຣະຄຣິສ ເພາະວ່າພຣະອົງເປັນພຽງຄວາມປອດໄພດຽວທີ່ມີ. “ເຮົາຢາກໃຫ້ພວກເຈົ້າຮູ້ວ່າ ເຮົາໄດ້ອົດສາຕໍ່ສູ້ຫຼາຍພຽງໃດ ເພື່ອພວກເຈົ້າ ເພື່ອຊາວເມືອງລາວດີເກອາແລະເພື່ອຄົນທັງປວງທີ່ຍັງບໍ່ທັນໄດ້ເຫັນໜ້າເຮົາເທື່ອ; ເພື່ອເຂົາທັງຫຼາຍຈະໄດ້ຮັບຄວາມຊູໃຈແລະເຂົ້າສິດສະໜິດກັນໃນຄວາມຮັກ ຈົນເຖິງຄວາມຮູ້ຄັກແນ່ອັນສົມບູນ ເຊິ່ງມາດ້ວຍຄວາມເຂົ້າໃຈ ຈິ່ງຈະສັງເກດຮູ້ໄດ້ຂໍ້ລັບເລິກຂອງພຣະເຈົ້າ ຄືພຣະຄຣິສ ເຊິ່ງຊັບສົມບັດແຫ່ງຊະຕິປັນຍາແລະຄວາມຮູ້ທັງໝົດຊົງບັງຊ້ອນໄວ້ໃນພຣະອົງ. {AA 473.1}

// {AA 473.2}

“ເຮົາກ່າວຢ່າງນີ້ກໍເພື່ອບໍ່ໃຫ້ຜູ້ໃດຊັກຊວນເຈົ້າທັງຫຼາຍດ້ວຍຄໍາລໍ້ລວງອັນໜ້າຟັງ ...​ ໃນເມື່ອພວກເຈົ້າຮັບເອົາພຣະຄຣິສເຈົ້າເຢຊູເປັນອົງພຣະຜູ້ເປັນເຈົ້າໄວ້ແລ້ວ ຈົ່ງດໍາເນີນຊີວິດຢູ່ໃນພຣະອົງດ້ວຍ. ຈົ່ງຢັ່ງຮາກແລະກໍ່ຮ່າງສ້າງຊີວິດຂອງພວກເຈົ້າຂຶ້ນເທິງພຣະອົງ ແລະ ຈົ່ງຕັ້ງໝັ້ນຄົງຢູ່ໃນຄວາມເຊື່ອ ຕາມທີ່ພວກເຈົ້າໄດ້ຮັບຄໍາສັ່ງສອນມາແລ້ວນັ້ນ ຈົ່ງໃຫ້ຈິດໃຈເຕັມລົ້ນດ້ວຍການຂອບພຣະຄຸນ. ຈົ່ງລະວັງໃຫ້ດີ ຢ່າໃຫ້ຜູ້ໃດນໍາພວກເຈົ້າຕົກໄປເປັນເຫຍື່ອຂອງສະຕິປັນຍາອັນຫຼອກລວງແລະໄຮ້ສາລະ ເຊິ່ງມາຈາກຄໍາສັ່ງສອນຂອງມະນຸດ ແລະມາຈາກສິ່ງສັກສິດແຫ່ງສາກົນຈັກກະວານ ແລະບໍ່ແມ່ນຈາກພຣະຄຣິສ. ດ້ວຍວ່າ ສະພາບຂອງພຣະອົງກໍດໍາລົງຢູ່ໃນພຣະກາຍຢ່າງເຕັມບໍລິບູນ. ແລະພວກເຈົ້າກໍໄດ້ມີຊີວິດຢ່າງເຕັມບໍລິບູນໃນພຣະອົງ ຜູ້ຊົງເປັນໃຫຍ່ເໜືອການປົກຄອງແລະອໍານາດທຸກຢ່າງ.” {AA 473.2}

// {AA 473.3}

ພຣະຄຣິສໄດ້ກ່າວໄວ້ລ່ວງໜ້າແລ້ວວ່າ ຈະມີຄົນຫຼອກລວງປະກົດຂຶ້ນ ເຊິ່ງຈະເຮັດໃຫ້ “ຄວາມຊົ່ວຮ້າຍຈະແຜ່ກວ້າງຢູ່ທຸກແຫ່ງຫົນ” ແລະ “ຄວາມຮັກຂອງຄົນສ່ວນຫຼາຍຈະເຢັນລົງ.” ມັດທາຍ 24:12. ພຣະອົງໄດ້ເຕືອນພວກສາວົກວ່າ ຄຣິສຕະຈັກຈະຕົກຢູ່ໃນອັນຕະລາຍຂອງຄວາມຊົ່ວຮ້າຍນີ້ຫຼາຍກວ່າການກົດຂີ່ຂົ່ມເຫັງຈາກສັດຕູ. ອາຈານໂປໂລໄດ້ເຕືອນພວກຜູ້ເຊື່ອ ເຕືອນແລ້ວເຕືອນອີກ ກ່ຽວກັບອາຈານທຽມເທັດເຫຼົ່ານີ້. ພວກເຂົາຕ້ອງລະມັດລະວັງອັນຕະລາຍນີ້ຫຼາຍກວ່າອັນຕະລາຍອື່ນໆ ເພາະວ່າການເຊື່ອພວກອາຈານທຽມເທັດຈະເປັນການໄຂປະຕູຕ້ອນຮັບຄວາມຜິດ ເຊິ່ງສັດຕູຈະໃຊ້ເປັນເຄື່ອງມືໃຫ້ຄວາມເຂົ້າໃຈໃນເລື່ອງຈິດວິນຍານມົວໝອງໄປ ແລະ ເຮັດໃຫ້ຜູ້ເຊື່ອໃໝ່ຂາດຄວາມເຊື່ອໝັ້ນໃນຂ່າວປະເສີດ. ພຣະຄຣິສເປັນມາດຖານໃຫ້ໃຊ້ພິສູດຄໍາສອນທຽມເທັດເຫຼົ່ານັ້ນ. ສິ່ງໃດທີ່ບໍ່ສອດຄ່ອງກັບຄໍາສອນຂອງພຣະອົງ ແມ່ນໃຫ້ປະຕິເສດ. ພຣະຄຣິສຖືກຄຶງເພື່ອໄຖ່ບາບ, ພຣະອົງຊົງເປັນຄືນມາຈາກຕາຍ, ແລະພຣະອົງໄດ້ສະເດັດຂຶ້ນສະຫວັນ ສິ່ງເຫຼົ່ານີ້ເປັນສິ່ງທີ່ພວກເຂົາຕ້ອງຮຽນຮູ້ແລະສິດສອນ. {AA 473.3}

// {AA 474.1}

ຄໍາເຕືອນກ່ຽວກັບອັນຕະລາຍຢູ່ອ້ອມຮອບຄຣິສຕະຈັກແມ່ນສໍາລັບພວກເຮົາໃນສະໄໝນີ້ເຊັ່ນກັນ. ໃນສະໄໝພວກອັກຄະສາວົກ ຄົນໄດ້ພະຍາຍາມໃຊ້ທໍານຽມແລະປັດສະຍາເພື່ອທໍາລາຍຄວາມເຊື່ອ ແຕ່ໃນສະໄໝນີ້ສັດຕູຂອງຄວາມຊອບທໍາໃຊ້ການວິພາວິຈານ, ທິດສະດີວິວັດທະນາການ, ລັດທິວິນຍານ, ຫຼັກປັດສະຍາສາສະໜາ, ແລະລັດທິເທບນິຍົມ ເພື່ອຊັກຈູງມະນຸດໄປສູ່ທາງທີ່ພຣະເຈົ້າເກືອດຫ້າມ. ສໍາລັບຫຼາຍຄົນແລ້ວ ພຣະຄໍາພີໄດ້ກາຍເປັນຕະກຽງບໍ່ມີນໍ້າມັນ ເພາະວ່າພວກເຂົາໄດ້ຫັນຈິດໃຈໄປຫາຄວາມເຊື່ອຖືທີ່ພາໃຫ້ເກີດຄວາມເຂົ້າໃຈຜິດພາດແລະສັບສົນ. ການວິພາກວິຈານຜ່ານທາງການວິເຄາະ, ການຄາດເດົາ, ການຈໍາລອງ ລ້ວນແຕ່ເປັນການທໍາລາຍຄວາມເຊື່ອທີ່ຖືວ່າພຣະຄໍາພີເປັນຖ້ອຍຄໍາທີ່ມາຈາກພຣະເຈົ້າ. ມັນເປັນການທໍາລາຍອໍານາດແຫ່ງພຣະຄໍາຂອງພຣະເຈົ້າ ທີ່ຄວບຄຸມ, ຍົກສູງ, ແລະບັນດານຊີວິດຂອງມະນຸດ. ຍ້ອນລັດທິຈິດວິນຍານ ຫຼາຍຄົນຖືກສອນວ່າ ຕັນຫາຢູ່ເໜືອສິນລະທໍາ ອິດສະຫຼະພາບແມ່ນການເຮັດຕາມໃຈຕົນເອງ ແລະຕົນຮັບຜິດຊອບແຕ່ຕົນເອງເທົ່ານັ້ນ. {AA 474.1}

// {AA 474.2}

ຜູ້ທີ່ຕິດຕາມພຣະຄຣິສຈະພົບພໍ້ຄວາມລໍ້ລວງອັນໜ້າຟັງ ດັ່ງທີ່ອາຈານໂປໂລໄດ້ເຕືອນພວກຜູ້ເຊື່ອໃນເມືອງໂກໂລຊາຍ. ຜູ້ເຊື່ອຄົນນັ້ນຈະພົບພໍ້ການທຽມພຣະຄໍາພີ ແຕ່ຕ້ອງບໍ່ເຊື່ອຢ່າງເດັດຂາດ. ລາວຕ້ອງຢືນຢັນໝັ້ນແກ່ນວ່າຕົນເຊື່ອຄວາມຈິງອັນເປັນນິລັນຂອງພຣະຄໍາພີ. ສາຍຕາຂອງຄົນນັ້ນຕ້ອງເບິ່ງພຣະເຢຊູສະເໝີ ເພື່ອຍ່າງຢ່າງໝັ້ນຄົງຕາມທາງທີ່ພຣະອົງຊົງໝາຍໄວ້ ບໍ່ຟັງສຽງທີ່ຂັດກັບຄໍາສອນຂອງພຣະອົງ. ລາວຕ້ອງພິຈາລະນາແລະຕຶກຕອງຄວາມຈິງຂອງພຣະເຈົ້າ. ຕ້ອງຖືວ່າພຣະຄໍາພີເປັນສຽງທີ່ພຣະເຈົ້າເປັນຜູ້ກ່າວຕໍ່ຕົນເອງໂດຍກົງ. ດັ່ງນັ້ນແຫຼະ ລາວຈິ່ງຈະໄດ້ຮັບສະຕິປັນຍາຂອງພຣະເຈົ້າ. {AA 474.2}

// {AA 475.1}

ບັນດາຜູ້ທີ່ໄດ້ຮັບຄວາມພົ້ນຕ້ອງມີຄວາມຮູ້ກ່ຽວກັບພຣະເຈົ້າ ເຊິ່ງເປັນຄວາມຮູ້ທີ່ໄດ້ເປີດເຜີຍຜ່ານພຣະຄຣິສ. ຄວາມຮູ້ນີ້ມີອໍານາດປ່ຽນແປງລັກສະນະນິໄສ. ເມື່ອໄດ້ຮັບແລ້ວ ຄວາມຮູ້ນີ້ຈະສ້າງຄົນນັ້ນໃຫ້ມີລັກສະນະຂອງພຣະຄຣິສຄືນໃໝ່. ສິ່ງນີ້ເປັນຄວາມຮູ້ທີ່ພຣະເຈົ້າຊົງເຊື້ອເຊີນໃຫ້ໄພ່ພົນຂອງພຣະອອົງຮັບເອົາ, ສິ່ງອື່ນນອກເໜືອຈາກນີ້ແລ້ວຖືວ່າໄຮ້ປະໂຫຍດແລະບໍ່ສໍາຄັນ. {AA 475.1}

// {AA 475.2}

ໃນທຸກຮຸ່ນຄົນແລະໃນທຸກຫົນທຸກແຫ່ງ ຄໍາສອນຂອງພຣະຄໍາພີເປັນພື້ນຖານອັນແທ້ຈິງໃນການກໍ່ສ້າງລັກສະນະນິໄສ. ທາງທີ່ປອດໄພແລະດີທີ່ສຸດແມ່ນ ການປະຕິບັດຕາມຖ້ອຍຄໍາຂອງພຣະເຈົ້າ. “ກົດບັນຍັດຂອງອົງພຣະຜູ້ເປັນເຈົ້ານັ້ນຖືກຕ້ອງ” ແລະ “ຜູ້ທີ່ປະຕິບັດຕາມດັ່ງທີ່ກ່າວມານີ້ ກໍຈະໄດ້ຮັບຄວາມໝັ້ນຄົງຕະຫຼອດໄປ.” ເພງສັນລະເສີນ 19:8; 15:5. ອາຈານໂປໂລໄດ້ໃຊ້ຖ້ອຍຄໍາຂອງພຣະເຈົ້າເປັນອາວຸດຕໍ່ສູ້ຄໍາສອນເທັດໃນສະໄໝນັ້ນ ໂດຍໄດ້ກ່າວວ່າ: “ດ້ວຍວ່າ ຜູ້ໃດຈະວາງຮາກອື່ນອີກບໍ່ໄດ້ ນອກຈາກຮາກທີ່ວາງໄວ້ແລ້ວນັ້ນ ຄືພຣະເຢຊູຄຣິສເຈົ້າ.” 1 ໂກຣິນໂທ 3:11. {AA 475.2}

// {AA 475.3}

ໃນເມື່ອຮັບເຊື່ອພຣະຄຣິສແລ້ວ ບັນດາຜູ້ເຊື່ອຊາວໂກໂລຊາຍໄດ້ປະຕິຍານຕົນວ່າຈະປະຖິ້ມຄວາມເຊື່ອຖືແລະຮີດເກົ່າຄອງເດີມ ແລະ ຈະຈົງຮັກພັກດີຕໍ່ພຣະຄຣິສ. ໃນຈົດໝາຍຂອງເພິ່ນ ອາຈານໂປໂລໄດ້ເຕືອນພວກເຂົາກ່ຽວກັບສິ່ງນີ້ ແລະ ສັ່ງບໍ່ໃຫ້ລືມວ່າ ເພື່ອໃຫ້ຮັກສາຄໍາປິຍານດັ່ງກ່າວໄດ້ ພວກເຂົາຕ້ອງໃຊ້ຄວາມພາຍາຍາມ ຕໍ່ສູ້ກັບຄວາມບາບທີ່ຫວັງເອົາຊະນະພວກເຂົາຢູ່. ເພິ່ນໄດ້ກ່າວວ່າ: “ຖ້າເຈົ້າທັງຫຼາຍຮັບການຊົງບັນດານໃຫ້ຄືນມາດ້ວຍກັນກັບພຣະຄຣິສແລ້ວ ກໍຈົ່ງສະແຫວງຫາສິ່ງເຊິ່ງຢູ່ເບື້ອງເທິງ ຄືບ່ອນທີ່ພຣະຄຣິສຊົງສະຖິດຢູ່ ຊົງປະທັບເບື້ອງຂວາຂອງພຣະເຈົ້າ. ຈົ່ງເອົາໃຈໃສ່ສິ່ງທີ່ຢູ່ເບື້ອງເທິງ ບໍ່ແມ່ນສິ່ງທີ່ຢູ່ແຜ່ນດິນໂລກນີ້. ດ້ວຍວ່າ, ພວກເຈົ້າໄດ້ຕາຍແລ້ວ ແລະຊີວິດຂອງພວກເຈົ້າກໍຖືກເຊື່ອງຊ້ອນບັງໄວ້ດ້ວຍກັນກັບພຣະຄຣິສໃນພຣະເຈົ້າ.” {AA 475.3}

// {AA 476.1}

“ເຫດສະນັ້ນ ຖ້າຜູ້ໃດຢູ່ໃນພຣະຄຣິສ ຜູ້ນັ້ນກໍເປັນຄົນຖືກຊົງສ້າງຂຶ້ນໃໝ່ແລ້ວ ຖານະເກົ່າເຫຼົ່ານັ້ນກໍລ່ວງໄປແລ້ວ ເບິ່ງແມ! ກາຍເປັນສິ່ງໃໝ່ທັງນັ້ນ.” 2 ໂກຣິນໂທ 5:17. ດ້ວຍອໍານາດຂອງພຣະຄຣິສ ຊາຍແລະຍິງທັງຫຼາຍໄດ້ເອົາຊະນະນິໄສຜິດບາບ. ພວກເຂົາໄດ້ປະຖິ້ມຄວາມເຫັນແກ່ຕົວ. ຄົນທີ່ບໍ່ເຊື່ອພຣະເຈົ້າໄດ້ກາຍເປັນຄົນເຊື່ອພຣະເຈົ້າ, ຄົນມືນເມົາໄດ້ສ່ວາງ, ຄົນຊົ່ວຊ້າໄດ້ບໍລິສຸດ. ຄົນທີ່ມີລັກສະນະຂອງຊາຕານໄດ້ຖືກຫຼອມໃຫ້ມີລັກສະນະຂອງພຣະເຈົ້າ. ການປ່ຽນແປງນີ້ແມ່ນການອັດສະຈັນ. ການປ່ຽນແປງອັນມາຈາກພຣະທໍາແມ່ນໜຶ່ງໃນບັນດາຄວາມເລິກລັບທັງມວນຂອງພຣະທໍາ. ພວກເຮົາບໍ່ສາມາດເຂົ້າໃຈໄດ້; ພວກເຮົາມີແຕ່ເຊື່ອໄດ້ເທົ່ານັ້ນ ດັ່ງທີ່ພຣະຄໍາພີໄດ້ປະກາດວ່າ: “ພຣະຄຣິສຊົງສະຖິດຢູ່ໃນເຈົ້າທັງຫຼາຍ ເຊິ່ງເປັນເຫດໃຫ້ຫວັງວ່າຈະໄດ້ເຖິງສະຫງ່າລາສີນັ້ນ.” {AA 476.1}

// {AA 476.2}

ເມື່ອພຣະວິນຍານຂອງພຣະເຈົ້າບັນຊາຄວາມຄິດແລະຈິດໃຈ ຜູ້ທີ່ຮັບເຊື່ອກໍຈະຮ້ອງເພງດີໃຈ ເພາະຮູ້ວ່າຄໍາສັນຍາຂອງພຣະເຈົ້າໄດ້ສໍາເລັດໃນຊີວິດຂອງຕົນ, ຄວາມຜິດຂອງຕົນໄດ້ຮັບການອະໄພແລ້ວ, ຄວາມບາບກໍຖືກປົກໄວ້. ຄົນນັ້ນໄດ້ກັບໃຈໃໝ່ເນື່ອງຈາກລະເມີດກົດບັນຍັດອັນບໍລິສຸດຂອງພຣະອົງ ແລະ ມີຄວາມເຊື່ອໃນພຣະຄຣິສຜູ້ຊົງສິ້ນພຣະຊົນເພື່ອໄຖ່ບາບມະນຸດ. “ເມື່ອຊົງຖືວ່າເປັນຄົນຊອບທໍາເພາະດ້ວຍຄວາມເຊື່ອແລ້ວ” ລາວກໍມີ “ສັນຕິສຸກກັບພຣະເຈົົ້າໂດຍທາງອົງພຣະເຢຊູຄຣິສເຈົ້າຂອງພວກເຮົາ.” ໂຣມ 5:1. {AA 476.2}

// {AA 476.3}

ແຕ່ເມື່ອໄດ້ຮັບປະສົບການນີ້ແລ້ວ ບໍ່ແມ່ນວ່າຄຣິສຕຽນຄົນດັ່ງກ່າວຄວນຢືນກອດແຂນຢູ່ ຫຼື ເພິ່ງພໍໃຈໃນປະສົບການນັ້ນ. ຜູ້ທີ່ຕັ້ງໃຈຈະເຂົ້າໄປໃນອານາຈັກຝ່າຍພຣະວິນຍານຈະຖືກອໍານາດແລະຕັນຫາບາບ ທີ່ອານາຈັກແຫ່ງຄວາມມືິດສົ່ງມາ ບຸກໂຈມຕີ. ໃນແຕ່ລະມື້ຜູ້ນັ້ນຕ້ອງອຸທິດຕົນໃຫ້ພຣະເຈົ້າຄືນໃໝ່, ຕໍ່ສູ້ຄວາມບາບໃນແຕ່ລະມື້. ນິໄສເກົ່າ ແນວໂນ້ມໃນການເຮັດຜິດບາບອັນເປັນກໍາມະພັນ ຈະພະຍາຍາມປົກຄອງ ແຕ່ຜູ້ນັ້ນຈະຕ້ອງຕໍ່ສູ້ສິ່ງເຫຼົ່ານີ້ ດ້ວຍການເຝົ້າລະວັງ ແລະ ພະຍາຍາມໃຫ້ມີໄຊຜ່ານກໍາລັງຂອງພຣະຄຣິສ. {AA 476.3}

// {AA 477.1}

ອາຈານໂປໂລຂຽນຫາຄຣິສຕະຈັກໂກໂລຊາຍວ່າ: “ເຫດສະນັ້ນ ພວກເຈົ້າຕ້ອງປະຫານຕັນຫາຝ່າຍໂລກນີ້ ທີ່ດໍາເນີນການຢູ່ໃນພວກເຈົ້າເຊັ່ນ: ການຜິດສິນທໍາທາງເພດ,​ການຊົ່ວຮ້າຍ, ລາຄະຕັນຫາ, ຄວາມປາຖະໜາໃນທາງຊົ່ວຮ້າຍ ແລະ ຄວາມໂລບເຊິ່ງເປັນການຂາບໄຫວ້ຮູບເຄົາລົບ. ເພາະສິ່ງເຫຼົ່ານີ້ ຄວາມໂກດຮ້າຍຂອງພຣະເຈົ້າຈະມາຖືກຄົນທັງຫຼາຍທີ່ບໍ່ເຊື່ອຟັງພຣະອົງ. ແຕ່ກ່ອນພວກເຈົ້າເຄີຍດໍາເນີນຊີວິດຕາມຕັນຫາຢ່າງນັ້ນ ເມື່ອຊີວິດຂອງພວກເຈົ້າໄດ້ຖືກຄອບງໍາໂດຍສິ່ງເຫຼົ່ານີ້. ແຕ່ບັດນີ້ ຈົ່ງກໍາຈັດສິ່ງເຫຼົ່ານັ້ນທັງໝົດຖິ້ມເສຍ ເຊັ່ນວ່າ: ຄວາມຄຽດຮ້າຍ, ຄວາມຂັດເຄືອງໃຈ ແລະການຄິດປອງຮ້າຍ, ຄວາມສຽດສີ ແລະຄວາມຊົ່ວຊ້າລາມົກ ຢ່າໃຫ້ອອກຈາກປາກຂອງພວກເຈົ້າຈັກເທື່ອ. ... ເຫດສະນັ້ນ ໃນຖານະທີ່ເປັນພວກ ເຊິ່ງພຣະເຈົ້າຊົງຮັກແລະຊົງເລືອກໄວ້ໃຫ້ເປັນໄພ່ພົນຂອງພຣະອົງ ຈົ່ງສວມໃຈເມດຕາ, ໃຈປານີ, ໃຈຖ່ອມລົງ, ໃຈອ່ອນສຸພາບ, ໃຈອົດທົນດົນນານ. ຈົ່ງຜ່ອນໜັກຜ່ອນເບົາເຊິ່ງກັນແລະກັນ ແລະຖ້າແມ່ນຜູ້ໃດມີເລື່ອງຕໍ່ກັນ ກໍຈົ່ງຍົກໂທດໃຫ້ກັນແລະກັນ ອົງພຣະຜູ້ເປັນເຈົ້າໄດ້ຊົງໂຜດຍົກໂທດໃຫ້ເຈົ້າທັງຫຼາຍຢ່າງໃດ ພວກເຈົ້າກໍຈົ່ງຍົກໂທດໃຫ້ກັນແລະກັນຢ່າງນັ້ນດ້ວຍ. ແລ້ວນອກຈາກສິ່ງທັງປວງນີ້ ຈົ່ງເອົາຄວາມຮັກເປັນສາຍຜູກມັດທຸກສິ່ງໄວ້ ໃຫ້ເຖິງຄວາມຄົບຖ້ວນ. ແລະຈົ່ງໃຫ້ສັນຕິສຸກທີ່ມາຈາກພຣະຄຣິສຄຸ້ມຄອງຈິດໃຈຂອງພວກເຈົ້າທັງຫຼາຍໄວ້ໃຫ້ເປັນກາຍອັນດຽວ ກໍເພື່ອສັນຕິສຸກນັ້ນ ແລະພວກເຈົ້າຈົ່ງມີໃຈກະຕັນຍູ.” {AA 477.1}

// {AA 477.2}

ຈົດໝາຍເຖິງຊາວໂກໂລຊາຍນີ້ເຕັມໄປດ້ວຍບົດຮຽນອັນມີຄຸນຄ່າສູງສໍາລັບທຸກຄົນທີ່ຮັບໃຊ້ວຽກງານຂອງພຣະເຈົ້າ ເປັນບົດຮຽນທີ່ສະແດງເຖິງຄວາມເດັດດ່ຽວແລະຄວາມສະຫງ່າທີ່ຈະເກີດຂຶ້ນໃນຊີວິດຂອງຜູ້ທີ່ເປັນຕົວແທນຂອງພຣະເຈົ້າຢ່າງຖືກຕ້ອງ. ເມື່ອປະຖິ້ມສິ່ງທັງໝົດທີ່ເປັນອຸປະສັກຕໍ່ຄວາມກ້າວໜ້າຂອງຄວາມເຊື່ອ ຫຼື ເຮັດໃຫ້ຄົນອື່ນເຈີດອອກຈາກທາງແຄບ ໃນຊີວິດປະຈໍາວັນຜູ້ນັ້ນຈະສະແດງຄວາມເມດຕາ, ຄວາມດີງາມ, ຄວາມຖ່ອມຕົນ, ຄວາມນອບນ້ອມ, ຄວາມອົດທົນ, ແລະຄວາມຮັກຂອງພຣະຄຣິສ. {AA 477.2}

// {AA 478.1}

ອໍານາດແຫ່ງຊີວິດທີ່ສູງສົ່ງກວ່າ, ບໍລິສຸດກວ່າ, ສະຫງ່າງາມກວ່າ ແມ່ນສິ່ງທີ່ພວກເຮົາຕ້ອງການ.​ ພວກເຮົາຄິດຢູ່ນໍາແຕ່ເລື່ອງຝ່າຍໂລກຫຼາຍເກີນໄປ ແລະ ຄິດນໍາເລື່ອງສະຫວັນໜ້ອຍດຽວ. {AA 478.1}

// {AA 478.2}

ເພື່ອໃຫ້ບັນລຸຄວາມປະສົງຂອງພຣະເຈົ້າ ຄຣິສຕຽນຕ້ອງບໍ່ຫວາດຫວັ່ນສິ່ງໃດ. ພຣະເຈົ້າຊົງສັນຍາວ່າຈະປະທານຄວາມຄົບຖ້ວນສົມບູນດ້ານສິນລະທໍາແລະຈິດວິນຍານໃຫ້ໝົດທຸກຄົນ ຜ່ານທາງພຣະຄຸນແລະລິດອໍານາດຂອງພຣະເຢຊູ. ພຣະເຢຊູເປັນບໍ່ລິດອໍານາດ ເປັນນໍ້າພຸແຫ່ງຊີວິດ. ພຣະອົງຊົງນໍາພວກເຮົາໄປຫາພຣະຄໍາຂອງພຣະອົງ ແລະ ປະທານໃບໄມ້ຈາກຕົ້ນທີ່ໃຫ້ຊີວິດແກ່ພວກເຮົາ ເພື່ອໃຊ້ປິ່ນປົວຄົນຜິດຄົນບາບ. ພຣະອົງຊົງນໍາພວກເຮົາໄປຫາບັນລັງຂອງພຣະເຈົ້າ ແລະ ເອົາຄໍາອະທິຖານໃສ່ປາກຂອງພວກເຮົາ ເຊິ່ງຄໍາອະທິຖານນັ້ນເຮັດໃຫ້ພວກເຮົາມີຄວາມໃກ້ຊິດກັບພຣະອົງເອງ. ພຣະອົງຊົງສັ່ງໃຫ້ບັນດາທູດສະຫວັນຜູ້ມີລິດອໍານາດຍິ່ງໃຫຍ່ຊ່ວຍເຫຼືອພວກເຮົາ. ໃນທຸກບາດກ້າວພວກເຮົາສໍາພັດອໍານາດແຫ່ງຊີວິດຂອງພຣະອົງ. {AA 478.2}

// {AA 478.3}

ພຣະເຈົ້າບໍ່ຈໍາກັດຂອບເຂດຄວາມກ້າວໜ້າຂອງບັນດາຜູ້ທີ່ຢາກມີ “ຄວາມຮອບຮູ້ເຖິງນໍ້າພຣະໄທຂອງພຣະອົງ ໃນພຣະປັນຍາກັບຄວາມເຂົ້າໃຈທຸກຢ່າງເຊິ່ງມາຈາກພຣະວິນຍານ.” ຜ່ານການອະທິຖານ, ການເຝົ້າລະວັງ, ການເຕີບໃຫຍ່ດ້ານຄວາມຮູ້ແລະຄວາມເຂົ້າໃຈ ພວກເຂົາຈະມີ “ກໍາລັງເຂັ້ມແຂງຂຶ້ນທຸກຢ່າງ ໂດຍລິດອໍານາດອັນຮຸ່ງເຮືອງຂອງພຣະອົງ.” ດັ່ງນັ້ນແຫຼະ ພວກເຂົາຈິ່ງພ້ອມທີ່ຈະຊ່ວຍເຫຼືອຄົນອື່ນ. ພຣະຜູ້ຊ່ວຍໃຫ້ພົ້ນຊົງປະສົງໃຫ້ມະນຸດເປັນຜູ້ຊ່ວຍຂອງພຣະອົງ ເມື່ອໄດ້ຮັບການຊໍາລະລ້າງໃຫ້ບໍລິສຸດແລ້ວ. ສະນັ້ນ ສໍາລັບສິດທິພິເສດດັ່ງກ່າວນີ້ ໃຫ້ພວກເຂົາໂມທະນາຂອບພຣະຄຸນພຣະອົງ “ຜູ້ຊົງບັນດານໃຫ້ເຈົ້າທັງຫຼາຍສົມກັບທີ່ຈະເຂົ້າສ່ວນ ໄດ້ຮັບມໍລະດົກດ້ວຍກັນກັບພວກໄພ່ພົນໃນຄວາມສະຫວ່າງ. ພຣະອົງໄດ້ຊ່ວຍກູ້ເອົາພວກເຮົາອອກມາຈາກອໍານາດຂອງຄວາມມືດແລະໄດ້ນໍາພາພວກເຮົາເຂົ້າໄປຕັ້ງໄວ້ໃນອານາຈັກແຫ່ງພຣະບຸດທີ່ຮັກຂອງພຣະອົງ.” {AA 478.3}

// {AA 479.1}

ອາຈານໂປໂລຂຽນຈົດໝາຍຫາຊາວຟີລິບປອຍ ແລະ ຊາວໂກໂລຊາຍ ໃນໄລຍະທີ່ເພິ່ນເປັນນັກໂທດຢູ່ນະຄອນໂຣມ. ຄຣິຕະຈັກໃນເມືອງຟີລິບປອຍໄດ້ສົ່ງຂອງຕ້ອນໄປໃຫ້ອາຈານໂປໂລ ຜ່ານທາງ ເອປາໂຟດີໂຕ ຜູ້ທີ່ອາຈານໂປໂລເວົ້າວ່າ ເປັນ “ນ້ອງຊາຍຂອງເຮົາ” “ເປັນເພື່ອຮ່ວມງານ ແລະ ເປັນຄົນສູ້ຮົບຄຽງບ່າຄຽງໄຫຼ່ກັບເຮົາ” “ເປັນຜູ້ທີ່ພວກເຈົ້າໃຊ້ມາຊ່ວຍເຫຼືອເກື້ອກູນເຮົາໃນຍາມຂັດສົນ.” ຢູ່ໃນນະຄອນໂຣມ ເອປາໂຟດີໂຕ “ປ່ວຍເກືອບຕາຍ ແຕ່ພຣະເຈົ້າໄດ້ຊົງໂຜດເມດຕາ ພຣະອົງບໍ່ໄດ້ຊົງໂຜດເມດຕາພຽງແຕ່ເພິ່ນຜູ້ດຽວເທົ່ານັ້ນ ແຕ່ແກ່ເຮົາດ້ວຍ ເພື່ອບໍ່ໃຫ້ເຮົາມີຄວາມທຸກຊ້ອນທຸກ.” ພໍໄດ້ຍິນຂ່າວການເຈັບປ່ວຍຂອງເອປາໂຟດີໂຕ ບັນດາຜູ້ເຊື່ອໃນເມືອງຟີລິບປອຍກໍເປັນຫ່ວງເປັນໄຍ ແລະເອປາໂຟດີໂຕໄດ້ຕັດສິນໃຈກັບໄປຫາພວກເຂົາ. ອາຈານໂປໂລໄດ້ຂຽນວ່າ: “ເພິ່ນມີໃຈຮ້ອນຮົນຢາກເຫັນພວກເຈົ້າທຸກຄົນ ແລະ ເປັນທຸກໃຈເນື່ອງຈາກພວກເຈົ້າໄດ້ຮັບຂ່າວວ່າເພິ່ນບໍ່ສະບາຍ. ... ສະນັ້ນ ເຮົາຈິ່ງຟ້າວໃຊ້ເພິ່ນກັບຄືນມາຫາພວກເຈົ້າ ເພື່ອວ່າພວກເຈົ້າຈະດີໃຈຕື່ມອີກເມື່ອເຫັນເພິ່ນ ແລະຄວາມທຸກໃຈຂອງເຮົາກໍຈະເບົາບາງລົງ. ເຫດສະນັ້ນ ຈົ່ງຕ້ອນຮັບເພິ່ນໄວ້ດ້ວຍຄວາມຊົມຊື່ນຍິນດີ ເໝືອນດັ່ງພີ່ນ້ອງຄົນໜຶ່ງໃນອົງພຣະຜູ້ເປັນເຈົ້າ ແລະໃຫ້ນັບຖືກທຸກຄົນເປັນແບບດຽວກັນກັບເພິ່ນ, ເພາະເພິ່ນໄດ້ສ່ຽງຊີວິດເກືອບຕາຍ ເພື່ອພາລະກິດຂອງພຣະຄຣິສ ທັງໄດ້ສ່ຽງຊີິວິດເຮັດໜ້າທີ່ບົວລະບັດຮັບໃຊ້ເຮົາຕາງພວກເຈົ້າທີ່ບໍ່ອາດເຮັດໄດ້.” {AA 479.1}

// {AA 479.2}

ອາຈານໂປໂລໄດ້ສົ່ງຈົດໝາຍໄປນໍາເອປາໂຟດີໂຕ ແລະ ຂອບໃຈພີ່ນ້ອງຊາວເມືອງຟີລິບປອຍສໍາລັບຂອງຕ້ອນ. ໃນບັນດາຄຣິສຕະຈັກທັງໝົດ ຄຣິສຕະຈັກເມືອງຟີລິບປອຍເປັນຄຣິສຕະຈັກທີ່ຊ່ວຍເຫຼືອຄວາມຈໍາເປັນຂອງອາຈານໂປໂລຫຼາຍທີ່ສຸດ. ເພິ່ນໄດ້ກ່າວໃນຈົດໝາຍນັ້ນວ່າ: “ພວກເຈົ້າຊາວຟີລິບປອຍເອີຍ, ພວກເຈົ້າກໍຮູ້ດີວ່າ ການປະກາດຂ່າວປະເສີດໃນຄັ້ງທໍາອິດນັ້ນ ຄືເມື່ອເຮົາໄດ້ຈາກແຂວງມາເກໂດເນຍໄປນັ້ນ ແມ່ນພວກເຈົ້າຄຣິສຕະຈັກດຽວເທົ່ານັ້ນທີ່ຊ່ວຍເຫຼືອເຮົາ ມີແຕ່ພວກເຈົ້າເທົ່ານັ້ນທີ່ມີສ່ວນຮ່ວມກັບໃນລາຍໄດ້ລາຍຈ່າຍກັບເຮົາ. ເມື່ອເຮົາຢູ່ໃນເມືອງເທສະໂລນິກ ຂະນະທີ່ເຮົາມີຄວາມຂັດສົນ ພວກເຈົ້າກໍໄດ້ສົ່ງຂອງໄປຊ່ວຍເຮົາຫຼາຍກວ່າໜຶ່ງຄັ້ງ. ບໍ່ແມ່ນວ່າເຮົາປາຖະໜາຈະໄດ້ຮັບຂອງຖວາຍຈາກພວກເຈົ້າທັງຫຼາຍ ແຕ່ເຮົາປາຖະໜາຢາກໃຫ້ພວກເຈົ້າໄດ້ຜົນກໍາໄລເພີ່ມຂຶ້ນໃນບັນຊີຂອງພວກເຈົ້າ. ເຮົາໄດ້ຮັບຄົບຈໍານວນແລະມີບໍລິບູນຢູ່ແລ້ວ ເຮົາກໍອີ່ມເຕັມໃຈຢູ່ ເພາະໄດ້ຮັບຂອງຈາກເອປາໂຟດີໂຕ ເຊິ່ງເຈົ້າທັງຫຼາຍສົ່ງໄປໃຫ້ ເປັນຂອງຖວາຍທີ່ມີກິ່ນຫອມຫວານ ເປັນເຄື່ອງບູຊາທີ່ຊົງໂຜດຮັບ ແລະ ເປັນທີ່ພໍພຣະໄທພຣະເຈົ້າ.” {AA 479.2}

// {AA 480.1}

“ຂໍໃຫ້ພຣະເຈົ້າ ພຣະບິດາເຈົ້າຂອງພວກເຮົາແລະອົງພຣະເຢຊູຄຣິສເຈົ້າ ຊົງໂຜດປະທານພຣະຄຸນແລະສັນຕິສຸກແກ່ພວກເຈົ້າເທີ້ນ. ທຸກເທື່ອທີ່ເຮົາຄິດເຖິງພວກເຈົ້າ ເຮົາກໍໂມທະນາຂອບພຣະຄຸນພຣະເຈົ້າ ເພື່ອພວກເຈົ້າຢູ່ສະເໝີ, ທຸກຄັ້ງທີ່ເຮົາພາວັນນາອະທິຖານ ເພື່ອພວກເຈົ້າທຸກຄົນ ເຮົາກໍພາວັນນາອະທິຖານດ້ວຍຄວາມຊົມຊື່ນຍິນດີ, ເພາະການທີ່ພວກເຈົ້າໄດ້ຊ່ວຍເຫຼືອເຮົາ ໃນພາລະກິດແຫ່ງຂ່າວປະເສີດຕັ້ງແຕ່ຕົ້ນຈົນເຖິງບັດນີ້. ເຮົາແນ່ໃຈວ່າພຣະອົງຜູ້ຊົງຕັ້ງຕົ້ນການດີໄວ້ໃນພວກເຈົ້າແລ້ວ ຄົງຈະກະທໍາໃຫ້ສໍາເລັດ ຈົນເຖິງວັນແຫ່ງພຣະເຢຊູຄຣິສເຈົ້າ. ເພາະວ່າ ເຮົາມີໃຈຮັກພວກເຈົ້າທຸກຄົນ ເຈົ້າທັງຫຼາຍໄດ້ຮັບສ່ວນຮ່ວມໃນພຣະຄຸນດ້ວຍກັນກັບເຮົາ ໃນການທີ່ເຮົາຖືກຈອງຈໍາແລະໃນການກ່າວປ້ອງກັນໃຫ້ຂ່າວປະເສີດນັ້ນຕັ້ງໝັ້ນຄົງຢູ່. ເພາະວ່າພຣະເຈົ້າຊົງເປັນພະຍານວ່າ ເຮົາເປັນຫ່ວງພວກເຈົ້າຫຼາຍພຽງໃດ. ... ເຮົາພາວັນນາອະທິຖານຂໍໃຫ້ຄວາມຮັກຂອງພວກເຈົ້າໃຫຍ່ຂຶ້ນຢູ່ສະເໝີ ຈົນເກີດມີຄວາມຮູ້ອັນແທ້ຈິງ ແລະຄວາມເຂົ້າໃຈອັນຄົບຖ້ວນບໍລິບູນ, ເພື່ອພວກເຈົ້າທັງຫຼາຍຈະສັງເກດໄດ້ວ່າ ສິ່ງໃດປະເສີດທີ່ສຸດ ແລະເພື່ອພວກເຈົ້າຈະເປັນຄົນຄົບບໍລິບູນ ບໍ່ມີທີ່ຕິຕຽນໄດ້ໃນວັນແຫ່ງພຣະຄຣິສ; ຈະໄດ້ເປັນຜູ້ບໍລິສຸດດ້ວຍຜົນຂອງຄວາມຊອບທໍາ ເຊິ່ງເກີດຂຶ້ນດ້ວຍພຣະເຢຊູຄຣິສເຈົ້າ ເພື່ອຖວາຍພຣະກຽດແລະຄໍາຍ້ອງຍໍສັນລະເສີນແກ່ພຣະເຈົ້າ.” {AA 480.1}

// {AA 480.2}

ພຣະຄຸນຂອງພຣະເຈົ້າໄດ້ອູ້ມຊູອາຈານໂປໂລ ເຮັດໃຫ້ສາມາດມີຄວາມຍິນດີເຖິງວ່າຖືກຄຸກຢູ່. ເພິ່ນໄດ້ຂຽນຫາຜູ້ເຊື່ອຊາວຟີລິບປອຍດ້ວຍຄວາມເຊື່ອແລະຄວາມໝັ້ນໃຈວ່າ ການຖືກຄຸກຂອງເພິ່ນນັ້ນເຮັດໃຫ້ຂ່າວປະເສີດຂະຫຍາຍຕົວຢ່າງກ້ວາງຂວາງ. ເພິ່ນກ່າວວ່າ: “ພີ່ນ້ອງທັງຫຼາຍເອີຍ, ເຮົາຢາກໃຫ້ພວກເຈົ້າຮູ້ວ່າເຫດການທີ່ເກີດຂຶ້ນກັບເຮົານັ້ນກໍເພື່ອໃຫ້ຂ່າວປະເສີດແຜ່ຂະຫຍາຍອອກໄປ. ຜົນທີ່ປະກົດ ຄືທະຫານທຸກຄົນແລະຜູ້ຄຸມຂັງພ້ອມກັບຄົນອື່ນໆທັງໝົດກໍຮູ້ເລື່ອງຂອງເຮົາວ່າ ເຮົາຖືກຄຸກຢູ່ນີ້ຍ້ອນເປັນຜູ້ຮັບໃຊ້ຂອງພຣະຄຣິສ. ຍ້ອນການຖືກຄຸກຂອງເຮົາ ພີ່ນ້ອງຫຼາຍຄົນຈິ່ງມີຄວາມໝັ້ນໃຈຍິ່ງຂຶ້ນໃນອົງພຣະຜູ້ເປັນເຈົ້າ ເພື່ອໃຫ້ພວກເຂົາມີໃຈກ້າຫານກ່າວພຣະທໍາຂອງພຣະເຈົ້າຢ່າງບໍ່ຢ້ານກົວ.” {AA 480.2}

// {AA 481.1}

ປະສົບການຂອງອາຈານໂປໂລມີບົດຮຽນສໍາລັບພວກເຮົາ ເພາະວ່າເປີດເຜີຍໃຫ້ພວກເຮົາເຫັນວິທີການຂອງພຣະເຈົ້າ. ພຣະເຈົ້າສາມາດມອບໄຊຊະນະໃຫ້ແກ່ສິ່ງທີ່ພວກເຮົາຄິດວ່າປະລາໄຊແລ້ວ. ພວກເຮົາສ່ຽງທີ່ຈະລືມພຣະເຈົ້າເມື່ອເບິ່ງແຕ່ສິ່ງທີ່ຕາເຫັນ ແທນທີ່ຈະເບິ່ງສິ່ງທີ່ຕາບໍ່ເຫັນ ດ້ວຍຄວາມເຊື່ອ. ພໍພົບພໍ້ເຄາະຮ້າຍຫຼືວ່າໄພພິບັດ ພວກເຮົາກໍໂທດພຣະເຈົ້າວ່າພຣະອົງບໍ່ເບິ່ງແຍງ ຫຼືວ່າໂຫດຮ້າຍ. ເມື່ອພຣະເຈົ້າເຫັນວ່າຄວນຕັດພວກເຮົາອອກຈາກວຽງກງານຮັບໃຊ້ໃດໜຶ່ງ ພວກເຮົາກໍເປັນທຸກ ໂດຍບໍ່ໄດ້ຄິດວ່າພຣະເຈົ້າອາດຈະເຮັດຢ່າງນັ້ນເພື່ອເປັນຜົນດີໃຫ້ແກ່ພວກເຮົາເອງ. ພວກເຮົາຕ້ອງຮຽນຮູ້ວ່າ ການລົງໂທດເປັນສ່ວນໜຶ່ງຂອງແຜນການຍິ່ງໃຫ່ຍຂອງພຣະເຈົ້າ ແລະ ບາງຄັ້ງການຕົກຢູ່ໃນຄວາມທຸກລໍາບາກກໍເຮັດໃຫ້ຄົນເຮົາເປັນປະໂຫຍດໃຫ້ພຣະເຈົ້າຫຼາຍກວ່າເວລາສະດວກສະບາຍ. {AA 481.1}

// {AA 481.2}

ອາຈານໂປໂລບອກໃຫ້ຊາວຟີລິບປອຍເອົາແບບຢ່າງພຣະຄຣິສ ຜູ້ “ຊົງສະພາບຂອງພຣະເຈົ້າ ແຕ່ບໍ່ໄດ້ຊົງຖືວ່າການເທົ່າທຽມກັບພຣະເຈົ້ານັ້ນເປັນສິ່ງທີ່ຕ້ອງຢຶດຫວງໄວ້ ແຕ່ໄດ້ຊົງຍອມເສຍສະຫຼະ ແລະ ຊົງຮັບສະພາບຂ້ອຍຂ້າ ຊົງຖືກໍາເນີດເປັນມະນຸດ. ແລະເມື່ອຊົງປະກົດພຣະອົງໃນສະພາບມະນຸດແລ້ວ ພຣະອົງກໍຊົງຖ່ອມພຣະອົງລົງ ຍ້ອມເຊື່ອຟັງຈົນເຖິງຄວາມມໍລະນາ ຄືເຖິງຄວາມມໍລະນາທີ່ໄມ້ກາງແຂນ.” {AA 481.2}

// {AA 481.3}

ເພິ່ນໄດ້ກ່າວຕໍ່ວ່າ: “ດ້ວຍເຫດນີ້ ພວກທີ່ຮັກຂອງເຮົາເອີຍ, ເໝືອນດັ່ງເຈົ້າທັງຫຼາຍເຄີຍເຊື່ອຟັງທຸກເວລາສັນໃດ ພວກເຈົ້າຈົ່ງອົດສາພະຍາຍາມດ້ວຍຄວາມຢໍາເກງແລະຕົວສັ່ນ ເພື່ອໃຫ້ໄດ້ຮັບຄວາມພົ້ນສັນນັ້ນ ບໍ່ແມ່ນສະເພາະແຕ່ເມື່ອເຮົາຢູ່ນໍາພວກເຈົ້າເທົ່ານັ້ນ ແຕ່ຈົ່ງເຮັດຫຼາຍກວ່ານັ້ນອີກໃນເມື່ອເຮົາບໍ່ຢູ່ນໍາ. ເພາະວ່າແມ່ນພຣະເຈົ້າ ເປັນຜູ້ຊົງກະທໍາການຢູ່ພາຍໃນເຈົ້າທັງຫຼາຍໃຫ້ມີໃຈປາຖະໜາ ແລະ ໃຫ້ເຮັດໄປເພື່ອເປັນທີ່ພໍພຣະໄທຂອງພຣະອົງ. ຈົ່ງເຮັດທຸກສິ່ງໂດຍບໍ່ມີການຈົ່ມແລະການຖົກຖຽງກັນ, ເພື່ອວ່າພວກເຈົ້າຈະບໍ່ຖືກຕິຕຽນແລະບໍ່ມີຄວາມຜິດ ເປັນລູກຂອງພຣະເຈົ້າຜູ້ປາສະຈາກຄວາມຜິດໃນການດໍາເນີນຊີວິດຢູ່ໃນໂລກທີ່ເຕັມໄປດ້ວຍການສໍ້ໂກງແລະການຊົ່ວຊ້າ. ພວກເຈົ້າຕ້ອງສ່ອງແຈ້ງຢູ່ໃນທ່າມກາງພວກເຂົາ ດັ່ງດວງດາວທີ່ສ່ອງແສງຢູ່ໃນທ້ອງຟ້າ, ໂດຍນໍາພຣະທໍາທີ່ໃຫ້ຊີວິດໄປສູ່ພວກເຂົາ ຖ້າເຮັດດັ່ງນັ້ນ, ເຮົາກໍຈະມີເຫດຜົນອວດອ້າງໄດ້ໃນວັນຂອງພຣະຄຣິສວ່າ ຄວາມບາກບັ່ນແລະພາລະກິດຂອງເຮົາທັງໝົດບໍ່ໄດ້ໄຮ້ປະໂຫຍດ.” {AA 481.3}

// {AA 482.1}

ຖ້ອຍຄໍາເຫຼົ່ານີ້ຂຽນໄວ້ກໍເພື່ອຊ່ວຍເຫຼືອທຸກຄົນທີ່ກໍາລັງດີ້ນຮົນ. ອາຈານໂປໂລໄດ້ວາງມາດຖານຄວາມສົມບູນ ແລະ ບອກວິທີທາງເພື່ອໃຫ້ບັນລຸໄດ້. ເພິ່ນເວົ້າວ່າ: “ຈົ່ງບາກບັ່ນໃຫ້ໄດ້ຮັບຄວາມພົ້ນຂອງຕົນເອງ ເພາະວ່າພຣະເຈົ້າຊົງກະທໍາການໃນທ່ານ.” {AA 482.1}

// {AA 482.2}

ຄວາມພົ້ນເປັນສິ່ງທີ່ໄດ້ມາໂດຍການຮ່ວມມື ຄືການຮ່ວມມືລະຫວ່າງພຣະເຈົ້າກັບຄົນບາບທີ່ກັບໃຈໃໝ່. ສິ່ງນີ້ຈໍາເປັນຕໍ່ການປູກຝັງຫຼັກການທີ່ຖືກຕ້ອງໃນຈິດໃຈ. ມະນຸດຕ້ອງພະຍາຍາມສຸດກໍາລັງເພື່ອເອົາຊະນະສິ່ງຕ່າງໆທີ່ຂັດຂວາງບໍ່ໃຫ້ໄດ້ຮັບຄວາມສົມບູນ ແຕ່ວ່າຕ້ອງເພິ່ງພາພຣະເຈົ້າເພື່ອຜົນສໍາເລັດ. ການກະທໍາຂອງມະນຸດເອງບໍ່ພຽງພໍ. ຖ້າຂາດການຊ່ວຍເຫຼືອຈາກພຣະເຈົ້າ ການກະທໍານັ້ນກໍໄຮ້ປະໂຫຍດ. ພຣະເຈົ້າເຮັດສ່ວນຂອງພຣະອົງ ແລະ ມະນຸດກໍຕ້ອງເຮັດສ່ວນຂອງຕົນ. ການຕໍ່ສູ້ການທົດລອງຕ້ອງອອກມາຈາກມະນຸດ ແລະ ຕ້ອງຮັບເອົາລິດອໍານາດຈາກພຣະເຈົ້າ. ຝ່າຍພຣະເຈົ້າມີສະຕິປັນຍາອັນປະເສີດ, ຄວາມຮັກ, ແລະລິດອໍານາດ ສ່ວນຝ່າຍມະນຸດມີຄວາມອ່ອນແອ, ຄວາມຜິດບາບ, ຄວາມສິ້ນຫວັງ. {AA 482.2}

// {AA 482.3}

ພຣະເຈົ້າຊົງປາຖະໜາໃຫ້ພວກເຮົາເປັນນາຍຕົນເອງໄດ້. ແຕ່ພຣະອົງຈະບໍ່ສາມາດຊ່ວຍເຫຼືອໄດ້ ຖ້າພວກເຮົາບໍ່ຍິນຍອມແລະໃຫ້ຄວາມຮ່ວມມື. ພຣະວິນຍານຂອງພຣະເຈົ້າເຄື່ອນໄຫວຜ່ານຄວາມສາມາດແລະອົງປະກອບຂອງມະນຸດ. ພວກເຮົາເອງບໍ່ສາມາດບັງຄັບໃຫ້ເປົ້າໝາຍ, ຕັນຫາ, ແລະຄວາມມັກຮັກຂອງຕົນສອດຄ່ອງກັບຄວາມປະສົງຂອງພຣະເຈົ້າ ແຕ່ຖ້າພວກເຮົາ “ຍິນດີໃຫ້ພຣະອົງປ່ຽນໃຫ້ຍິນດີ” ພຣະຄຣິສຈະຊ່ວຍພວກເຮົາໃຫ້ປະສົບຜົນສໍາເລັດ ໃນການທໍາລາຍ “ຄວາມດື້ດຶງທຸກປະການທີ່ຕັ້ງຕົວຂຶ້ນຂັດຂວາງຄວາມຮູ້ຈັກພຣະເຈົ້າ ແລະ ປາບຄວາມຄິດທຸກປະການລົງໃຫ້ຢູ່ໃຕ້ບັງຄັບ ຈົນເຖິງນ້ອມຟັງພຣະຄຣິສ.” 2 ໂກຣິນໂທ 10:5. {AA 482.3}

// {AA 483.1}

ຜູ້ທີ່ຈະເປັນຄຣິສຕຽນເຂັ້ມແຂງ ສົມດູນ ຈະຕ້ອງມອບທຸກຢ່າງແລະເຮັດທຸກຢ່າງເພື່ອພຣະຄຣິສ ເພາະວ່າພຣະອົງຈະບໍ່ຍອມຮັບການຮັບໃຊ້ທີ່ຕັດແບ່ງ. ຜູ້ນັ້ນຕ້ອງສຶກສາພຣະຄໍາຂອງພຣະເຈົ້າ ເຂົ້າໃຈເນື້ອໃນຄວາມໝາຍແລະປະຕິບັດຕາມຄໍາສອນຂອງພຣະຄໍາພີ. ເມື່ອເຮັດດັ່ງນັ້ນແລ້ວ ຜູ້ນັ້ນກໍຈະບັນລຸຄາດໝາຍຄວາມດີເລີດຂອງຄຣິສຕຽນ. ໃນແຕ່ລະມື້ ພຣະເຈົ້າທໍາການໃນຄົນນັ້ນ ຫຼໍ່ຫຼອມລັກສະນະນິໄສໃຫ້ສາມາດຜ່ານພົ້ນການທົດສອບຄັ້ງສຸດທ້າຍໄດ້. ແລະໃນແຕ່ລະມື້ ຜູ້ນັ້ນຕ້ອງພິສູດຄວາມດີເລີດຕໍ່ໜ້າຄົນອື່ນແລະຕໍ່ໜ້າທູດສະຫວັນ ສະແດງໃຫ້ທູດສະຫວັນໄດ້ເຫັນວ່າຈະສາມາດຊ່ວຍມະນຸດໄດ້ຢ່າງໃດ. {AA 483.1}

// {AA 483.2}

ອາຈານໂປໂລໄດ້ກ່າວວ່າ: “ເຮົາບໍ່ຖືວ່າເຮົາໄດ້ຮັບແລ້ວ ແຕ່ເຮົາເຮັດຢ່າງໜຶ່ງ ຄືລືມສິ່ງເຫຼົ່ານັ້ນທີ່ຜ່ານພົ້ນໄປແລ້ວເສຍ ແລະ ໂນ້ມຕົວອອກໄປຫາສິ່ງທັງຫຼາຍທີ່ຢູ່ເບື້ອງໜ້າ. ເຮົາກໍາລັງບາກບັ່ນມຸ່ງໜ້າໄປສູ່ຫຼັກໄຊ ເພື່ອຈະໄດ້ຮັບລາງວັນ ຄືຊີວິດ ເຊິ່ງພຣະເຈົ້າໄດ້ຊົງເອີ້ນເອົາໃນພຣະຄຣິສເຈົ້າເຢຊູ ໃຫ້ໄປຮັບຢູ່ເບື້ອງເທິງ.” {AA 483.2}

// {AA 483.3}

ອາຈານໂປໂລໄດ້ກະທໍາຫຼາຍຢ່າງ. ນັບຕັ້ງແຕ່ຮັບເຊື່ອໃນພຣະຄຣິສເປັນຕົ້ນມາ ຊີວິດຂອງເພິ່ນກໍເຕັມໄປດ້ວຍການຮັບໃຊ້ອັນບໍ່ຮູ້ອິດຮູ້ເມື່ອຍ. ຈາກເມືອງນີ້ໄປຫາເມືອງອື່ນ ຈາກປະເທດນີ້ໄປຫາປະເທດອື່ນ ເພິ່ນໄດ້ເດີນທາງ ປະກາດເລື່ອງໄມ້ກາງແຂນ, ພາຄົນມາຮັບເຊື່ອຂ່າວປະເສີດ, ແລະກໍ່ຕັ້ງຄຣິສຕະຈັກຂຶ້ນ. ເພິ່ນໄດ້ເບິ່ງແຍງຄຣິສຕະຈັກເຫຼົ່ານັ້ນບໍ່ຂາດ ແລະ ໄດ້ຂຽນຄໍາສອນໃສ່ຈົດໝາຍສົ່ງໄປໃຫ້ພວກເຂົາ. ຫຼາຍຄັ້ງເພິ່ນກໍເຮັດວຽກເພື່ອຫາລ້ຽງຕົນເອງ. ແຕ່ເຖິງວ່າຫຍຸ້ງວຽກຫຼາຍ ອາຈານໂປໂລກໍບໍ່ເຄີຍລືມຈຸດປະສົງອັນຍິ່ງໃຫຍ່ຂອງຕົນ ຄື ມຸ່ງໜ້າໄປສູ່ຫຼັກໄຊ ເພື່ອຈະໄດ້ຮັບລາງວັນຢູ່ເບື້ອງເທິງ. ເພິ່ນໄດ້ຕັ້ງໃຈເພື່ອໃຫ້ຊື່ສັດຕໍ່ພຣະຄຣິສຜູ້ທີ່ໄດ້ປະກົດຢູ່ລະຫວ່າງການເດີນທາງໄປເມືອງດາມັສກັດ. ບໍ່ມີສິ່ງໃດສາມາດຂັດຂວາງເປົ້າໝາຍນີ້ໄດ້. ເພິ່ນໄດ້ສັນລະເສີນໄມ້ກາງແຂນ ເຊິ່ງສິ່ງນີ້ແມ່ນສິ່ງທີ່ບັນດານວາຈາແລະການກະທໍາຂອງເພິ່ນ. {AA 483.3}

// {AA 484.1}

ຈຸດປະສົງອັນຍິ່ງໃຫຍ່ທີ່ດັນໃຫ້ອາຈານໂປໂລມຸ່ງໜ້າຕໍ່ໄປທ່າມກາງຄວາມຫຍຸ້ງຍາກລໍາບາກ ຄວນເປັນສິ່ງດຶງດູດໃຫ້ຄຣິສຕຽນທຸກຄົນອຸທິດຖວາຍຕົນທັງໝົດເພື່ອຮັບໃຊ້ພຣະເຈົ້າ. ສະເໜ່ຕ່າງໆຝ່າຍໂລກຈະດຶງດູດຄວາມສົນໃຈຂອງຄຣິສຕຽນອອກຈາກພຣະຄຣິສ ແຕ່ຜູ້ນັ້ນຕ້ອງສືບຕໍ່ມຸ່ງໜ້າໄປຫາຈຸດໝາຍ ສະແດງໃຫ້ໂລກ, ທູດສະຫວັນ, ແລະມະນຸດດ້ວຍກັນເຫັນວ່າ ຄວາມຫວັງທີ່ຈະເຫັນພຣະພັກຂອງພຣະເຈົ້ານັ້ນສົມກັບການເສຍສະຫຼະແລະຄວາມພະຍາຍາມທັງໝົດ. {AA 484.1}

// {AA 484.2}

ເຖິງວ່າເປັນນັກໂທດ ອາຈານໂປໂລກໍບໍ່ໄດ້ທໍ້ຖ້ອຍ. ກົງກັນຂ້າມ ສຽງໄຊໂຍຍິນດີໄດ້ດັງອອກມາຈາກຈົດໝາຍຂອງເພິ່ນທີ່ຂຽນຫາຄຣິສຕະຈັກຕ່າງໆ. ເພິ່ນຂຽນຫາຊາວຟີລິບປອຍວ່າ: “ຈົ່ງຊົມຊື່ນຍິນດີໃນອົງພຣະຜູ້ເປັນເຈົ້າທຸກເວລາ ເຮົາຂໍຢໍ້າອີກວ່າ ຈົ່ງຊົມຊື່ນຍິນດີເທີ້ນ. ...​ ຢ່າທຸກຮ້ອນໃຈດ້ວຍສິ່ງໃດເລີຍ ແຕ່ຈົ່ງທູນເລື່ອງຄວາມປາຖະໜາທຸກຢ່າງຂອງພວກເຈົ້າຕໍ່ພຣະເຈົ້າ ດ້ວຍການພາວັນນາອະທິຖານ ດ້ວຍການອ້ອນວອນທູນຂໍ ແລະດ້ວຍຈິດໃຈໂມທະນາຂອບພຣະຄຸນ. ແລ້ວສັນຕິສຸກອັນມາແຕ່ພຣະເຈົ້າ ເຊິ່ງເກີນຄວາມເຂົ້າໃຈ ຈະເຝົ້າຮັກສາຈິດໃຈ ແລະຄວາມຄິດຂອງເຈົ້າທັງຫຼາຍໄວ້ໃນພຣະຄຣິສເຈົ້າເຢຊູ. ພີ່ນ້ອງທັງຫຼາຍເອີຍ ໃນທີ່ສຸດນີ້ ສິ່ງໃດທີ່ສັດຈິງ ສິ່ງໃດທີ່ໜ້ານັບຖື ສິ່ງໃດທີ່ຍຸຕິທໍາ ສິ່ງໃດທີ່ບໍລິສຸດ ສິ່ງໃດທີ່ໜ້າຮັກ ສິ່ງໃດທີ່ໜ້າຍິນດີ ສິ່ງໃດທີ່ລໍ້າເລີດ ແລະຖ້າມີສິ່ງໃດຄວນແກ່ການສັນລະເສີນ ຈົ່ງພິຈາລະນາເຖິງສິ່ງເຫຼົ່ານັ້ນ.” {AA 484.2}

// {AA 484.3}

“ພຣະເຈົ້າຂອງເຮົາຈະຊົງໂຜດປະທານສາລະພັດທີ່ພວກເຈົ້າຂາດຢູ່ນັ້ນ ຈາກຊັບອັນຮຸ່ງເຮືອງຂອງພຣະອົງໃນພຣະຄຣິສເຈົ້າເຢຊູ. ...​ ຂໍໃຫ້ພຣະຄຸນຂອງອົງພຣະເຢຊູຄຣິສເຈົ້າ ຈົ່ງສະຖິດຢູ່ກັບຈິດວິນຍານຂອງພວກເຈົ້າທຸກຄົນເທີ້ນ ອາແມນ.” {AA 484.3}
