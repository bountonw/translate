= 24 

== ເມືອງໂກຣິນໂທ

==== ອີງຕາມ ກິດຈະການ 18:1–18.

// {AA 243.1}

ໃນສະຕະວັດທໍາອິດຂອງຄຣິສຕະການ ເມືອງໂກຣິນໂທເປັນເມືອງສໍາຄັນຂອງອານາຈັກກຣີກ ແລະ ຂອງທັງໂລກ. ຄົນກຣີກ, ຄົນຢິວ, ຄົນໂຣມ, ແລະ ຄົນຈາກທຸກຫົນທຸກແຫ່ງເດີນທາງມາຍັງເມືອງນີ້ ຈົນເຕັມຖະໜົນຫົນທາງ ເພື່ອຄ້າຂາຍ ແລະ ສະແຫວງຫາຄວາມສະໜຸກສະໜານ. ເມືອງນີ້ເປັນສູນກາງການຄ້າ ເຊື່ອມຕໍ່ກັບທຸກພາກຂອງອານາຈັກໂຣມ ຖືໄດ້ວ່າເປັນສະຖານທີ່ທີ່ສໍາຄັນສໍາລັບການປະກາດຄວາມຈິງຂອງພຣະເຈົ້າ. {AA 243.1}

// {AA 243.2}

ໃນບັນດາຄົນທີ່ອາໄສຢູ່ໃນເມືອງນີ້ຍັງມີສອງຄົນຊື່ວ່າ ອາກີລາ ກັບ ປີຊະກີລາ. ລຸນມາສອງຜົວເມຍນີ້ມີຊື່ສຽງເປັນຜູ້ຮັບໃຊ້ທີ່ຂະຫຍັນຂັນແຂງຂອງພຣະຄຣິສ. ໂປໂລໄດ້ທໍາຄວາມຮູ້ຈັກກັບຄູ່ຜົວເມຍນີ້ ແລະ “ຢູ່ກັບພວກເຂົາ.” {AA 243.2}

// {AA 243.3}

ຕັ້ງແຕ່ເລີ່ມຕົ້ນປະກາດ ໂປໂລໄດ້ພົບພໍ້ຂໍ້ຫຍຸ້ງຍາກຫຼາຍປະການ. ຄົນເກືອບໝົດເມືອງນີ້ກາບໄຫວ້ຮູບເຄົາລົບ. ເທບວິນັດສ໌#footnote(ດາວສຸກ.) ເປັນເທບທິດາທີ່ຊາວເມືອງນີ້ນິຍົມກາບໄຫວ້ຫຼາຍທີ່ສຸດ. ພິທີກໍາ ແລະ ພິທີການຕ່າງໃນການບູຊາເທບທິດານີ້ເປັນສິ່ງທີ່ເສື່ອມເສຍທາງສິນລະທໍາ. ການເຮັດຜິດສິນລະທໍາຂອງຊາວເມືອງໂກຣິນໂທເຫັນໄດ້ຈະແຈ້ງ ແລະ ຂຶ້ນຊື່ໃນໂລກບູຮານ. ພວກເຂົາບໍ່ສົນໃຈສິ່ງອື່ນນອກຈາກຄວາມສະໜຸກສະໜານໃນແຕ່ລະມື້ແຕ່ລະວັນ. {AA 243.3}

// {AA 244.1}

ສໍາລັບເມືອງໂກຣິນໂທ ໂປໂລໄດ້ປ່ຽນວິທີການປະກາດ ແຕກຕ່າງຈາກໃນນະຄອນອາແຖນ. ຢູ່ນະຄອນນັ້ນ ເພິ່ນໄດ້ປັບໂຕເຂົ້າກັບຜູ້ຟັງ ດ້ວຍການໃຊ້ເຫດໃຊ້ຜົນ ເອົາຫຼັກວິທະຍາສາດຕອບຫຼັກວິທະຍາສາດ, ແລະ ນຳເອົາໃຊ້ປັດສະຍາຕອບໂຕ້ປັດສະຍາ. ເມື່ອທົບທວນເບິ່ງແລ້ວ ໂປໂລເຫັນວ່າວິທີການປະກາດເກົ່ານັ້ນບໍ່ໄດ້ຜົນດີ. ເພິ່ນຕັດສິນໃຈໃຊ້ວິທີໃໝ່ເພື່ອດຶງດູດຄວາມສົນໃຈຂອງຜູ້ຄົນທີ່ບໍ່ເອົາໃຈໃສ່ເລື່ອງອື່ນນອກຈາກຄວາມ່ວນຊື່ນ. ເພິ່ນຕັດສິນໃຈ “ບໍ່ສັ່ງສອນເລືື່ອງໃດເລີຍ ເວັ້ນໄວ້ແຕ່ເລື່ອງພຣະເຢຊູຄຣິສເຈົ້າ ແລະ ໂດຍສະເພາະຄວາມຕາຍຂອງພຣະອົງທີ່ໄມ້ກາງແຂນ.” (1 ໂກຣິນໂທ 2:2.) {AA 244.1}

// {AA 244.2}

ພຣະເຢຊູຜູ້ທີ່ໂປໂລກໍາລັງຈະປະກາດໃຫ້ຊາວໂກຣິນໂທຮູ້ເປັນຄົນຕໍ່າຕ້ອຍ ເຕີບໃຫຍ່ໃນເມືອງທີ່ຂຶ້ນຊື່ວ່າເປັນເມືອງແຫ່ງຄວາມຊົ່ວ. ພຣະອົງຖືກຄົນໃນຊາດຂອງຕົນປະຕິເສດ ແລະ ໃນທີ່ສຸດກໍຖືກຄືງເທິງໄມ້ກາງແຂນ ຖືກໃສ່ໂທດວ່າເປັນຄົນຜິດກົດໝາຍ. ຄົນກຣີກເຊື່ອວ່າຈໍາເປັນຕ້ອງຍົກລະດັບມະນຸດໃຫ້ສູງຂຶ້ນ ແຕ່ພວກເຂົາຄິດວ່າເຮັດໄດ້ຜ່ານປັດສະຍາ ແລະ ວິທະຍາສາດເທົ່ານັ້ນ. ໂປໂລຈະສາມາດເຮັດໃຫ້ພວກເຂົາເຊື່ອໄດ້ບໍວ່າຄວາມເຊື່ອໃນຣິດອໍານາດຂອງຄົນຢິວຜູ້ບໍ່ມີຊື່ສຽງຜູ້ນີ້ຈະສາມາດປ່ຽນແປງຊີວິດໃຫ້ສູງສົ່ງຂຶ້ນໄດ້? {AA 244.2}

// {AA 245.1}

ສໍາລັບຄົນໃນຍຸກປະຈຸບັນ ໄມ້ກາງແຂນເປັນສິ່ງທີ່ເຕັມໄປດ້ວຍຄວາມສັກສິດ. ການສິ້ນພຣະຊົນຂອງພຣະເຢຊູເທິງໄມ້ກາງແຂນນັ້ນເຕັມໄປດ້ວຍຄວາມໝາຍຄວາມສໍາຄັນ. ແຕ່ໃນຍຸກສະໄໝຂອງໂປໂລ ໄມ້ກາງແຂນເປັນສິ່ງທີ່ໜ້າລັງກຽດ ແລະ ໜ້າຢ້ານກົວ. ການຖືເອົາຜູ້ຖືກຄຶງເທິງໄມ້ກາງແຂນເປັນພຣະຜູ້ຊ່ວຍໃຫ້ພົ້ນຖືກຄົນຫົວຂວັນ ແລະ ຕໍ່ຕ້ານຢ່າງແນ່ນອນ. {AA 245.1}

// {AA 245.2}

ໂປໂລຮູ້ວ່າຄົນຢິວກັບຄົນກຣີກໃນເມືອງໂກຣິນໂທຄິດແນວໃດຕໍ່ຂ່າວປະເສີດ. ເພິ່ນໄດ້ກ່າວວ່າ: “ພວກເຮົາປະກາດເລື່ອງພຣະຄຣິສ ຜູ້ຖືກຄຶງໄວ້ເທິງໄມ້ກາງແຂນນັ້ນ ອັນເປັນເລື່ອງທີ່ພວກຢິວຊຸນສະດຸດ ແລະ ເປັນເລື່ອງທີ່ພວກຕ່າງຊາດຖືວ່າໂງ່.” (1 ໂກຣິນໂທ 1:23.) ຊາວຢິວບາງຄົນອາດຈະເຈັບແຄ້ນເມື່ອໄດ້ຍິນຖ້ອຍຄໍາທີ່ໂປໂລກ່າວ. ສໍາລັບຄົນກຣີກກໍຈະຖືວ່າຖ້ອຍຄໍາເຫຼົ່ານັ້ນໂງ່ຈ້າ ແລະ ໄຮ້ສາລະ. ຜູ້ຄົນຈະຍໍ້ຫຍັນເພິ່ນວ່າອ່ອນປັນຍາ ເມື່ອເພິ່ນອະທິບາຍວ່າການສິ້ນພຣະຊົນເທິງໄມ້ກາງແຂນສາມາດເຮັດໃຫ້ມະນຸດສູງສົ່ງຂຶ້ນ ແລະ ນຳໄປສູ່ຄວາມພົ້ນໄດ້. {AA 245.2}

// {AA 245.3}

ແຕ່ສໍາລັບໂປໂລແລ້ວ ໄມ້ກາງແຂນເປັນສິ່ງທີ່ສໍາຄັນທີ່ສຸດ. ຕັ້ງແຕ່ພຣະເຈົ້າຮຽກເອີ້ນໃຫ້ຢຸດຂົ່ມເຫັງຜູ້ເຊື່ອຂອງພຣະເຢຊູ ໂປໂລມີຄວາມຍິນດີໃນໄມ້ກາງແຂນຢູ່ບໍ່ເຊົາ. ໃນເວລານັ້ນ ພຣະເຈົ້າໄດ້ສໍາແດງໃຫ້ເພິ່ນຮູ້ຄວາມຮັກອັນບໍ່ສິ້ນສຸດຂອງພຣະອົງ ເຊິ່ງປາກົດແຈ້ງໃນການສິ້ນພຣະຊົນຂອງພຣະຄຣິສ; ຊີວິດຂອງເພິ່ນໄດ້ປ່ຽນແປງຢ່າງອັດສະຈັນ ເຮັດໃຫ້ແຜນການ ແລະ ຄວາມມຸ່ງມາດປາຖະໜາຂອງເພິ່ນທັງໝົດສອດຄ່ອງກັບພຣະເຈົ້າ. ແຕ່ຕັ້ງນັ້ນມາ ເພິ່ນໄດ້ກາຍເປັນຄົນໃໝ່ໃນພຣະຄຣິສ. ເພິ່ນຮູ້ຈາກປະສົບການຂອງຕົນເອງວ່າ ເມື່ອຄົນບາບຜູ້ໜຶ່ງຮັບເອົາຄວາມຮັກຂອງພຣະບິດາ ເຊິ່ງສະແດງອອກໃນການມອບພຣະຄຣິສເປັນເຄື່ອງໄຖ່ບາບ ຈິດໃຈຂອງຄົນນັ້ນກໍຈະປ່ຽນແປງ ແລະ ພຣະຄຣິສກໍຈະເປັນທຸກສິ່ງສໍາລັບເຂົາ. {AA 245.3}

// {AA 246.1}

ເມື່ອຮັບເຊື່ອນັ້ນ ໂປໂລປາຖະໜາຢາກຊ່ວຍຄົນອື່ນໃຫ້ຮູ້ວ່າພຣະເຢຊູໄທນາຊາເຣັດແມ່ນພຣະບຸດຂອງພຣະເຈົ້າຜູ້ຊົງພຣະຊົນຢູ່ ແລະ ມີອໍານາດຍິ່ງໃຫຍ່ສາມາດປ່ຽນແປງ ແລະ ຊ່ວຍໃຫ້ລອດພົ້ນໄດ້. ຕັ້ງແຕ່ນັ້ນມາ ເພິ່ນອຸທິດຕົນໝົດຊີວິດ ເພື່ອສຳແດງຄວາມຮັກ ແລະ ຣິດອໍານາດຂອງພຣະຄຣິສຜູ້ຖືກຄຶງໄວ້ເທິງໄມ້ກາງແຂນ. ເພິ່ນເປັນຫ່ວງຄົນທຸກລະດັບ ເຊິ່ງໄດ້ສະແດງອອກໃນຄໍາເວົ້າຂອງເພິ່ນເອງວ່າ: “ເຮົາເປັນໜີ້ທັງຄົນສີວິໄລ ແລະ ຄົນຕໍ່າຊ້າ ເປັນໜີ້ທັງພວກນັກປາດ ແລະ ພວກຄົນໂງ່ດ້ວຍ.” (ໂຣມ 1:14.) ຜ່ານມາໂປໂລເຄີຍຕໍ່ສູ້ອົງພຣະຜູ້ເປັນເຈົ້າແຫ່ງສະຫງ່າຣາສີດ້ວຍການກົດຂີ່ຂົ່ມເຫັງຄົນຂອງພຣະອົງ ແຕ່ບັດນີ້ຄວາມຮັກທີ່ເພີ່ນມີຕໍ່ພຣະອົງຖືເປັນມາດຖານການປະພຶດ ແລະ ເປັນພະລັງຂອງໂປໂລ. ເມື່ອໃດເພີ່ນອ່ອນກໍາລັງລົງ ຂໍພຽງແຕ່ຫຼຽວເບິ່ງໄມ້ກາງແຂນ ແລະ ຄວາມຮັກອັນອັດສະຈັນຂອງພຣະເຈົ້າເທົ່ານັ້ນກໍສາມາດເຮັດໃຫ້ໂປໂລມີກໍາລັງ ແລະ ສືບຕໍ່ເດີນໜ້າຕາມຫົນທາງທີ່ຕ້ອງເສຍສະຫຼະ. {AA 246.1}

// {AA 246.2}

ເບິ່ງແມ ໂປໂລເທດສະໜາໃນທໍາມະສາລາໃນເມືອງໂກຣິນໂທ ອ້າງເຫດອ້າງຜົນຈາກໜັງສືຂອງໂມເຊ ແລະ ຜູ້ປະກາດພຣະທໍາຄົນອື່ນໆ ແລະ ກ່າວຮອດການສະເດັດມາຂອງພຣະເມຊີອາຜູ້ຊົງສັນຍາໄວ້. ຟັງແມ ເພິ່ນກໍາລັງອະທິບາຍໃຫ້ເຂົ້າໃຈຢ່າງຈະແຈ້ງວ່າພຣະຜູ້ໄຖ່ເປັນມະຫາປະໂຣຫິດຂອງມວນມະນຸດ ຄືຜູ້ທີ່ຖວາຍຊີວິດຕົນເອງເປັນເຄື່ອງບູຊາໄຖ່ບາບຂອງມະນຸດທຸກຄົນ ແລະ ບົວລະບັດຮັບໃຊ້ໃນວິຫານແຫ່ງສະຫວັນ. ເພິ່ນໄດ້ບອກແຈ້ງວ່າພຣະເມຊີອາຜູ້ທີ່ພວກເຂົາລໍຄອຍໄດ້ສະເດັດມາແລ້ວ; ການສິ້ນພຣະຊົນຂອງພຣະອົງແມ່ນເນື້ອໃນຂອງການຖວາຍບູຊາ ແລະ ການບົວລະບັດຮັບໃຊ້ຂອງພຣະອົງໃນວິຫານແຫ່ງສະຫວັນສະທ້ອນໃຫ້ເຂົ້າໃຈແຈ້ງກ່ຽວກັບການບົວລະບັດຮັບໃຊ້ຂອງປະໂຣຫິດໃນໂລກ. {AA 246.2}

// {AA 247.1}

ໂປໂລ “ເປັນພະຍານແກ່ພວກຢິວວ່າ ພຣະເຢຊູເຈົ້າແມ່ນພຣະຄຣິສ.” ເພິ່ນຊີ້ແຈງວ່າ ອີງຕາມຄໍາທໍານວາຍໃນພຣະຄໍາພີເດີມ ແລະ ຄວາມຄາດຫວັງໂດຍລວມຂອງຄົນຢິວ ພຣະເມຊີອາຕ້ອງເກີດໃນເຊື້ອສາຍຂອງອັບຣາຮາມ ແລະ ກະສັດດາວິດ ແລ້ວເພີ່ນກໍໄລ່ລຽງເຊື້ອສາຍຂອງພຣະເຢຊູຕັ້ງແຕ່ອັບຣາຮາມຈົນຮອດກະສັດດາວິດ. ເພິ່ນອ່ານຄໍາທໍານວາຍຂອງຜູ້ປະກາດພຣະທໍາກ່ຽວກັບລັກສະນະ ແລະ ພາລະກິດຂອງພຣະເມຊີອາຕາມທີ່ຊົງສັນຍາໄວ້ ລວມທັງການຕ້ອນຮັບ ແລະ ການປະຕິບັດຂອງມະນຸດຕໍ່ພຣະອົງ; ແລ້ວເພິ່ນກໍສະແດງໃຫ້ເຫັນວ່າຄໍາທໍານວາຍເຫຼົ່ານີ້ໄດ້ປາກົດເປັນຈິງໃນຊີວິດ, ພາລະກິດ, ແລະ ການສິ້ນພຣະຊົນຂອງເຢຊູໄທນາຊາເຣັດ. {AA 247.1}

// {AA 247.2}

ໂປໂລອະທິບາຍໃຫ້ເຫັນວ່າ ພຣະຄຣິສສະເດັດມາເພື່ອມອບຄວາມພົ້ນໃຫ້ແກ່ຊາດທີ່ເຝົ້າລໍຄອຍໃຫ້ພຣະເມຊີອາສະເດັດມາຟື້ນຟູຄວາມຮຸ່ງເຮືອງຂອງຊາດ. ແຕ່ວ່າຊາດນັ້ນໄດ້ປະຕິເສດພຣະອົງຜູ້ທີ່ສາມາດໃຫ້ຊີວິດແກ່ພວກເຂົາ ແລະ ເລືອກເອົາຄົນອື່ນເປັນຜູ້ນໍາເຊິ່ງການປົກຄອງຂອງຜູ້ນັ້ນຈະຈົບສິ້ນໃນຄວາມຕາຍ. ເພິ່ນປະກາດວ່າມີແຕ່ການຖິ້ມໃຈເກົ່າເອົາໃຈໃໝ່ເທົ່ານັ້ນສາມາດປົກປ້ອງຊາດຢິວຈາກຄວາມຈິບຫາຍທີ່ກໍາລັງຈະເກີດຂຶ້ນໄດ້. ເພິ່ນໄດ້ຊີ້ແຈງວ່າພວກເຂົາບໍ່ຮູ້ຄວາມໝາຍຂອງພຣະຄໍາພີ ເຊິ່ງເປັນສິ່ງທີ່ພວກເຂົາອວດອ້າງວ່າເຂົ້າໃຈຈະແຈ້ງ. ໂປໂລໄດ້ຕິຕຽນຄວາມຫຼົງໄຫຼຝ່າຍໂລກຂອງພວກເຂົາ ລວມທັງການມັກຮັກຊັ້ນຕໍາແໜ່ງ, ການອວດອ້າງ, ແລະ ຄວາມເຫັນແກ່ຕົວ. {AA 247.2}

// {AA 247.3}

ດ້ວຍອໍານາດຂອງພຣະວິນຍານບໍຣິສຸດ ໂປໂລໄດ້ເລົ່າເຫດການອັດສະຈັນທີ່ພາໃຫ້ເພິ່ນເອງຮັບເຊື່ອ ແລະ ຄວາມເຊື່ອໝັ້ນໃນພຣະຄໍາພີເດີມ ເຊິ່ງໄດ້ສໍາເລັດສົມບູນໃນພຣະເຢຊູໄທນາຊາເຣັດ. ເພິ່ນເວົ້າຢ່າງຈິງຈັງ ແລະ ຜູ້ຟັງເຫັນວ່າເພິ່ນຮັກພຣະເຢຊູຜູ້ຖືກຄຶງ ແລະ ເປັນຄືນມາຈາກຕາຍຢ່າງສຸດຫົວໃຈ. ຈິດໃຈຂອງໂປໂລຈັບຈ້ອງຢູ່ແຕ່ພຣະຄຣິສ ແລະ ຊີວິດທັງໝົດກໍຕິດແທດກັບພຣະອົງ. ຖ້ອຍຄໍາຂອງເພິ່ນໜັກແໜ້ນຫຼາຍ ມີແຕ່ຜູ້ທີ່ກຽດຊັງຄຣິສຕະສາສະໜາຫຼາຍທີ່ສຸດເທົ່ານັ້ນທີ່ຈະບໍ່ຮູ້ສຶກສະເທືອນໃຈ {AA 247.3}

// {AA 248.1}

ແຕ່ວ່າຊາວຢິວໃນເມືອງໂກຣິນໂທຫຼັບຕາໃສ່ຫຼັກຖານອັນຈະແຈ້ງທີ່ໂປໂລກ່າວ ແລະ ບໍ່ຍອມຟັງຄຳຮ້ອງຂໍຂອງເພີ່ນ. ຄວາມກຽດຊັງອັນດຽວກັນທີ່ພາໃຫ້ຄົນຢິວປະຕິເສດພຣະເຢຊູໄດ້ເຮັດໃຫ້ພວກເຂົາໂກດຮ້າຍ ແລະ ເຈັບແຄ້ນແໜ້ນໃຈຕໍ່ຜູ້ຮັບໃຊ້ຂອງພຣະອົງ. ຖ້າຫາກວ່າພຣະເຈົ້າບໍ່ປົກປ້ອງເພື່ອໃຫ້ສືບຕໍ່ປະກາດຂ່າວປະເສີດໃຫ້ຄົນຕ່າງຊາດ ໂປໂລກໍຄົງຖືກພວກເຂົາຂ້າຕາຍ. {AA 248.1}

// {AA 248.2}

“ແຕ່ເມື່ອພວກເຫຼົ່ານັ້ນຂັດຂວາງ ແລະ ກ່າວຄໍາຫຍາບຊາ ໂປໂລຈຶ່ງສັ່ນເສື້ອຜ້າຕໍ່ສູ້ພວກເຂົາ ແລ້ວເວົ້າວ່າ, ‘ຂໍໃຫ້ໂທດຂອງພວກເຈົ້າຕົກໃສ່ຫົວຂອງພວກເຈົ້າເອົງ ຝ່າຍເຮົາ, ເຮົາບໍ່ມີໂທດ ຕັ້ງແຕ່ນີ້ໄປເຮົາຈະໄປຫາພວກຕ່າງຊາດ.’ ດັ່ງນັ້ນ ເພິ່ນຈຶ່ງໜີຈາກພວກເຂົາ ແລະ ໄປອາໄສຢູ່ທີ່ເຮືອນຂອງຄົນຕ່າງຊາດຜູ້ໜຶ່ງຊື່ວ່າ ຕີໂຢ–ຢູຊະໂຕ, ຜູ້ນີ້ນະມັດສະການພຣະເຈົ້າ ແລະ ເຮືອນຂອງລາວກໍຢູ່ໃກ້ທໍາມະສາລາ.” {AA 248.2}

// {AA 248.3}

ຊີລາກັບຕີໂມທຽວ “ກັບມາຈາກເມືອງມາເກໂດເນຍ” ເພື່ອມາຊ່ວຍໂປໂລ ແລະ ພວກເພິ່ນທັງໝົດກໍຮ່ວມກັນປະກາດໃຫ້ຄົນຕ່າງຊາດ. ພວກເພິ່ນປະກາດໃຫ້ທັງຄົນຕ່າງຊາດ ແລະ ຄົນຢິວຮູ້ວ່າພຣະເຢຊູເປັນພຣະຜູ້ຊ່ວຍຂອງມະນຸດຊາດທີ່ຫຼົງຜິດ. ພວກເພິ່ນບໍ່ໃຊ້ເຫດຜົນຫຍຸ້ງຍາກອະທິບາຍ ແຕ່ສຸມໃສ່ລັກສະນະຂອງພຣະຜູ້ສ້າງ ຜູ້ປົກຄອງອົງສູງສຸດຂອງຈັກກະວານ. ຄວາມຮັກຂອງພຣະເຈົ້າ ແລະ ພຣະບຸດໄດ້ສ່ອງແສງເຮືອງເຮື່ອຢູ່ໃນຈິດໃຈຂອງພວກເພິ່ນ. ເພີ່ນທັງສາມຈຶ່ງຊັກຊວນໃຫ້ຄົນຕ່າງຊາດໃນເມືອງນີ້ໃຫ້ຕຶກຕອງເຖິງເຄື່ອງຖວາຍບູຊາອັນລໍ້າຄ່າທີ່ພຣະເຈົ້າປະທານມາເພື່ອໄຖ່ບາບຂອງມະນຸດ. ພວກເພິ່ນຮູ້ວ່າ ຖ້າຜູ້ຄົນທີ່ຕົກຢູ່ໃນຄວາມມືດຂອງລັດທິກາບໄຫວ້ຮູບເຄົາລົບນີ້ໄດ້ຮັບແສງສະຫວ່າງຈາກໄມ້ກາງແຂນ ພວກເຂົາກໍຈະມາຫາພຣະຜູ້ໄຖ່. ເພາະພຣະອົງຊົງກ່າວວ່າ: “ເມື່ອເຮົາຖືກຍົກຂຶ້ນຈາກແຜ່ນດິນໂລກນີ້ແລ້ວ ເຮົາຈະຊັກນໍາຄົນທັງຫຼາຍມາຫາເຮົາ.” (ໂຢຮັນ 12:32.) {AA 248.3}

// {AA 249.1}

ສາວົກທັງສາມຮູ້ຄວາມອັນຕະລາຍທີ່ກໍາລັງຄຸກຄາມຈິດວິນຍານຂອງຄົນໃນເມືອງໂກຣິນໂທ ແລະ ຮູ້ວ່າເປັນພາລະໜ້າທີ່ຂອງຕົນທີ່ຕ້ອງປະກາດຄວາມຈິງຂອງພຣະຄຣິສໃຫ້ພວກເຂົາໄດ້ຮູ້ຈັກ. ຂ່າວນັ້ນຈະແຈ້ງ, ເຂົ້າໃຈງ່າຍ ແລະ ເດັດດ່ຽວ ເປັນຂ່າວແຫ່ງຊີວິດທີ່ນໍາໄປສູ່ຊີວິດ ຫຼືເປັນຂ່າວຄວາມຕາຍທີ່ນໍາໄປສູ່ຄວາມຕາຍ. ຂ່າວປະເສີດບໍ່ໄດ້ສະແດງອອກທາງຄໍາເວົ້າຂອງພວກເພິ່ນເທົ່ານັ້ນ ແຕ່ຍັງສະແດງອອກໃນຊີວິດປະຈໍາວັນອີກດ້ວຍ. ທູດສະຫວັນໄດ້ຊ່ວຍເຫຼືອພວກເພິ່ນ. ພຣະຄຸນ ແລະ ຣິດອໍານາດຂອງພຣະເຈົ້າໄດ້ເຮັດໃຫ້ຫຼາຍຄົນຮັບເຊື່ອ. “ກີສະໂປຜູ້ທີ່ເປັນຫົວໜ້າທໍາມະສາລາກໍໄດ້ເຊື່ອໃນອົງພຣະຜູ້ເປັນເຈົ້າກັບທຸກຄົນໃນຄອບຄົວຂອງຕົນ, ຊາວໂກຣິນໂທຫຼາຍຄົນຜູ້ໄດ້ຍິນພຣະທໍາທີ່ໂປໂລກ່າວກໍໄດ້ເຊື່ອ ແລະ ຮັບບັບຕິສະມາ.” {AA 249.1}

// {AA 249.2}

ຄວາມກຽດຊັງຂອງພວກຢິວຕໍ່ພວກສາວົກເພີ່ມຂຶ້ນເລື້ອຍໆ. ການຮັບເຊື່ອຂອງກີສະໂປຍິ່ງເຮັດໃຫ້ພວກຢິວເຈັບແຄ້ນແທນທີ່ຈະອ່ອນລົງ. ພວກເຂົາບໍ່ສາມາດໂຕ້ຕອບຖ້ອຍຄໍາຂອງໂປໂລໄດ້ ຈຶ່ງຫັນໄປໃຊ້ການຫຼອກລວງ ແລະ ການປອງຮ້າຍ. ພວກເຂົາໝິ່ນປະໝາດຂ່າວປະເສີດ ແລະ ພຣະນາມຂອງພຣະເຢຊູ. ຍ້ອນຄວາມໂມໂຫໂກດເຄືອງ ຈຶ່ງບໍ່ມີຄໍາເວົ້າຫຼືກົນອຸບາຍໃດຊົ່ວຊ້າເກີນໄປສໍາລັບພວກເຂົາ. ພວກເຂົາບໍ່ສາມາດປະຕິເສດການອັດສະຈັນຂອງພຣະເຢຊູໄດ້ ແຕ່ກ່າວຫາວ່າພຣະອົງເຮັດການອັດສະຈັນເຫຼົ່ານັ້ນໂດຍຜ່ານອໍານາດຂອງຊາຕານ ແລະ ໃສ່ຮ້າຍວ່າ ໂປໂລກໍເຮັດການອັດສະຈັນດ້ວຍອໍານາດອັນດຽວກັນກັບພຣະເຢຊູ. {AA 249.2}

// {AA 250.1}

ເຖິງວ່າການປະກາດຢູ່ເມືອງໂກຣິນໂທໄດ້ປະສົບຜົນສໍາເລັດໃນລະດັບໜຶ່ງ ແຕ່ຄວາມຊົ່ວທີ່ໂປໂລໄດ້ຍິນ ແລະ ໄດ້ເຫັນໃນເມືອງອັນເສື່ອມໂຊມນີ້ເກືອບເຮັດໃຫ້ເພິ່ນໝົດກໍາລັງໃຈ. ຄວາມຊົ່ວຂອງຄົນຕ່າງຊາດ, ພ້ອມດ້ວຍການຕໍ່ຕ້ານ ແລະ ຄວາມດູຖູກຂອງພວກຢິວເຮັດໃຫ້ເພິ່ນເປັນທຸກ. ເມື່ອພິຈາຊັບພະຍາກອນແລ້ວເພິ່ນຈຶ່ງບໍ່ແນ່ໃຈວ່າການສ້າງຄຣິສຕະຈັກໃນເມືອງນີ້ຈະດີຫຼືບໍ. {AA 250.1}

// {AA 250.2}

ໃນຂະນະທີ່ກໍາລັງກະກຽມເພື່ອໄປປະກາດໃນສະຖານທີ່ໃໝ່ທີ່ຈະໄດ້ຜົນດີ ແລະ ກໍາລັງຄົ້ນຫາຢ່າງຈິງຈັງເພື່ອໃຫ້ເຂົ້າໃຈໜ້າທີ່ຂອງຕົນ ພຣະເຈົ້າໄດ້ປາກົດໃນນິມິດຂອງໂປໂລ ແລະ ກ່າວວ່າ: “ຢ່າສູ່ຢ້ານຄົນເຫຼົ່ານີ້ ແຕ່ຈົ່ງກ່າວແກ່ພວກເຂົາຕໍ່ໄປບໍ່ຕ້ອງຢຸດ ເພາະເຮົາຢູ່ກັບເຈົ້າ, ບໍ່ມີຜູ້ໃດຈະເຮັດຮ້າຍໃຫ້ເຈົ້າ ເພາະປະຊາຊົນຂອງພຣະເຈົ້າໃນເມືອງນີ້ກໍມີຫຼາຍ.” ໂປໂລເຂົ້າໃຈນິມິດນີ້ວ່າເປັນຄໍາສັ່ງໃຫ້ຢູ່ໃນເມືອງໂກຣິນໂທຕໍ່ ແລະ ເປັນຄໍາໝັ້ນສັນຍາວ່າພຣະເຈົ້າຈະເພີ່ມພູນໃຫ້ເກີດຜົນຫຼາຍຂຶ້ນ. ເມື່ອໄດ້ຮັບກໍາລັງໃຈ ກໍາລັງກາຍແລ້ວ ເພິ່ນກໍສືບຕໍ່ປະກາດຢ່າງຫ້າວຫັນ ແລະ ອົດທົນ. {AA 250.2}

// {AA 250.3}

ໂປໂລບໍ່ໄດ້ປະກາດໃນສະຖານທີ່ສາທາລະນະເທົ່ານັ້ນ ເພາະວ່າມີຫຼາຍຄົນທີ່ວິທີນີ້ຈະບໍ່ໄດ້ຜົນ. ເພິ່ນໃຊ້ເວລາຫຼາຍສົມຄວນ ປະກາດເຮືອນຕໍ່ເຮືອນ ສ້າງຄວາມລຶ້ງເຄີຍກັບວິຖີຊີວິດຂອງໄທບ້ານ. ເພິ່ນໄດ້ໄປຢ້ຽມຢາມຄົນເຈັບປ່ວຍ ແລະ ຄົນໂສກເສົ້າ, ໃຫ້ກໍາລັງໃຈຄົນທີ່ໄດ້ຮັບເຄາະຮ້າຍ, ແລະ ເຮັດໃຫ້ຄົນຖືກຂົ່ມເຫັງຊື່ນບານໃຈ. ຄໍາເວົ້າຂອງເພິ່ນທຸກຄຳ ແລະ ການກະທຳທຸກຢ່າງລ້ວນແລ້ວແຕ່ສັນລະເສີນພຣະນາມຂອງພຣະເຢຊູ. ເພິ່ນໄດ້ປະກາດຢ່າງ “ອ່ອນກໍາລັງ ແລະ ຢ້ານກົວຈົນຕົວສັ່ນ.” (1 ໂກຣິນໂທ 2:3.) ສັ່ນຍ້ອນວ່າຢ້ານຄໍາສອນຂອງເພິ່ນຈະມາຈາກມະນຸດແທນທີ່ຈະມາຈາກພຣະເຈົ້າ. {AA 250.3}

// {AA 250.4}

ລຸນມາ ໂປໂລໄດ້ກ່າວວ່າ: “ເຖິງປານນັ້ນກໍດີ ເຮົາເຄີຍປະກາດຖ້ອຍຄໍາແຫ່ງສະຕິປັນຍາໃຫ້ແກ່ຄົນທີ່ໃຫຍ່ແລ້ວຝ່າຍຄວາມເຊື່ອກໍຈິງ ແຕ່ບໍ່ແມ່ນປັນຍາທີ່ເປັນຂອງໂລກນີ້ ຫຼືປັນຍາຂອງອໍານາດທີ່ປົກຄອງໂລກນີ້ ຊຶ່ງກໍາລັງເສື່ອມສູນໄປ. ປັນຍາທີ່ເຮົາປະກາດນັ້ນ ແມ່ນຄວາມເລິກລັບແຫ່ງປັນຍາຂອງພຣະເຈົ້າທີ່ຖືກເຊື່ອງໄວ້ຈາກມະນຸດກ່ອນສ້າງໂລກ ຊຶ່ງພຣະເຈົ້າຊົງກໍານົດໄວ້ແລ້ວ ເພື່ອເປັນສະຫງ່າຣາສີແກ່ພວກເຮົາ. ບໍ່ມີຜູ້ປົກຄອງຄົນໃດໃນໂລກນີ້ໄດ້ຮູ້ຈັກປັນຍານີ້ ຖ້າເຂົາຮູ້ຈັກ ເຂົາຄົງບໍ່ເອົາອົງພຣະຜູ້ເປັນເຈົ້າ ຜູ້ຊົງສະຫງ່າຣາສີຄຶງໄວ້ທີ່ໄມ້ກາງແຂນ. ເໝືອນດັ່ງທີ່ມີຄໍາຂຽນໄວ້ໃນພຣະຄໍາພີວ່າ, ‘ສິ່ງທີ່ຕາບໍ່ເຫັນ ຫູບໍ່ໄດ້ຍິນ ແລະ ສິ່ງທີ່ມະນຸດຄິດບໍ່ອອກ ແມ່ນສິ່ງນັ້ນແຫຼະທີ່ພຣະເຈົ້າໄດ້ຊົງຈັດກຽມໄວ້ໃຫ້ແກ່ຄົນທັງຫຼາຍທີ່ຮັກພຣະອົງ.’ ແຕ່ວ່າພຣະເຈົ້າໄດ້ເປີດເຜີຍຄວາມເລິກລັບຂອງພຣະອົງແກ່ພວກເຮົາໂດຍທາງພຣະວິນຍານ. ແທ້ຈິງແລ້ວ ພຣະວິນຍານຢັ່ງຮູ້ທຸກສິ່ງ ເຖິງແມ່ນເປັນຄວາມເລິກລັບຂອງພຣະເຈົ້າ. ດ້ວຍວ່າ ຜູ້ໃດໜໍ ອາດຮູ້ຄວາມຄິດຂອງມະນຸດໄດ້ ເວັ້ນໄວ້ແຕ່ຈິດວິນຍານທີ່ຢູ່ພາຍໃນມະນຸດຜູ້ນັ້ນ, ໃນທໍານອງດຽວກັນ ບໍ່ມີຜູ້ໃດຮູ້ພຣະໄທພຣະເຈົ້າ ແຕ່ແມ່ນພຣະວິນຍານຂອງພຣະເຈົ້າເທົ່ານັ້ນ ທີ່ຮູ້ທຸກສິ່ງກ່ຽວກັບພຣະເຈົ້າ. {AA 250.4}

// {AA 251.1}

“ພວກເຮົາບໍ່ໄດ້ຮັບວິນຍານຂອງໂລກນີ້ ແຕ່ພວກເຮົາໄດ້ຮັບພຣະວິນຍານທີ່ມາຈາກພຣະເຈົ້າ ເພື່ອວ່າພວກເຮົາຈະຮູ້ທຸກສິ່ງ ທີ່ພຣະເຈົ້າໄດ້ຊົງໂຜດປະທານໃຫ້ແກ່ພວກເຮົານັ້ນ. ດ້ວຍເຫດນັ້ນ ເຮົາຈຶ່ງບໍ່ກ່າວດ້ວຍຖ້ອຍຄໍາຊຶ່ງປັນຍາຂອງມະນຸດໄດ້ສອນໄວ້ ແຕ່ດ້ວຍຖ້ອຍຄໍາຊຶ່ງພຣະວິນຍານໄດ້ຊົງສັ່ງສອນ ຄືພວກເຮົາໄດ້ອະທິບາຍຄວາມຈິງຝ່າຍຈິດວິນຍານໃຫ້ແກ່ຄົນທີ່ມີພຣະວິນຍານຟັງ.” (1 ໂກລິນໂທ 2:6–13.) {AA 251.1}

// {AA 251.2}

ໂປໂລຮູ້ວ່າຄວາມສາມາດນັ້ນບໍ່ມີຢູ່ໃນຕົນເອງ ແຕ່ມີຢູ່ໃນພຣະວິນຍານບໍຣິສຸດ. ຣິດເດດຂອງພຣະອົງເຕັມລົ້ນໃນຈິດໃຈຂອງໂປໂລ ເຮັດໃຫ້ທຸກຄວາມຄິດຢູ່ໃນພຣະຄຣິສ. ເພິ່ນໄດ້ກ່າວກ່ຽວກັບເພິ່ນເອງວ່າ: “ຍອມຮັບຄວາມຕາຍຂອງພຣະເຢຊູເຈົ້າຢູ່ສະເໝີ ເພື່ອໃຫ້ຊີວິດຂອງພຣະເຢຊູຄຣິສເຈົ້າສາມາດປາກົດຢູ່ໃນຕົວຂອງພວກເຮົາ.” (2 ໂກລິນໂທ 4:10.) ພຣະຄຣິສແມ່ນເນື້ອໃນໃຈຄວາມທີ່ໂປໂລສິດສອນ. ເພິ່ນຈຶ່ງກ່າວວ່າ: “ແມ່ນພຣະຄຣິສທີ່ຊົງມີຊີວິດຢູ່ໃນເຮົາ.” (ຄາລາເຕຍ 2:20.) ຄວາມເຫັນແກ່ຕົວໄດ້ຫາຍໄປ; ຍັງເຫັນແຕ່ພຣະຄຣິສ ແລະ ພຣະອົງໄດ້ເປັນທີ່ຍົກຍໍສັນລະເສີນ. {AA 251.2}

// {AA 251.3}

ໂປໂລເປັນນັກເວົ້າ. ກ່ອນການຮັບເຊື່ອ ເພິ່ນໃຊ້ສຳນວນໂວຫານຈູງໃຈຜູ້ຟັງເປັນປະຈໍາ. ບັດນີ້ ເພິ່ນໄດ້ປະຖິ້ມການເພິ່ງພາວາທະສິນ. ແທນທີ່ຈະໃຊ້ກາບກອນ ແລະ ສໍານວນເວົ້າໃຫ້ມ່ວນຫູ ໃຫ້ເກີດຈິນຕະນາການເພີ້ຝັນ ແຕ່ບໍ່ເກີດຜົນໃນຊີວິດປະຈໍາວັນ ເພິ່ນໃຊ້ຄໍາເວົ້າທໍາມະດາສາມັນໃຫ້ຜູ້ຄົນເຂົ້າໃຈຄວາມຈິງອັນຈໍາເປັນຕໍ່ຊີວິດ. ຄວາມຈິງທີ່ປະກາດໂດຍໃຊ້ຄໍາເວົ້າມ່ວນອອນຊອນອາດຈະເຮັດໃຫ້ເພີດເພີນ ແຕ່ຄວາມຈິງທີ່ປະກາດດ້ວຍວິທີນີ້ສ່ວນຫຼາຍບໍ່ສາມາດເຮັດໃຫ້ຜູ້ເຊື່ອໄດ້ຮັບກໍາລັງອັນຈໍາເປັນສໍາລັບການຕໍ່ສູ້ໃນຊີວິດໄດ້. ຄວາມຈໍາເປັນກໍຄືບັນຫາສະເພາະໜ້າຂອງຄົນຕ້ອງໄດ້ຮັບຄໍາແນະນໍາທີ່ແທດເໝາະຕາມຫຼັກການພື້ນຖານຂອງຄຣິສຕຽນ. {AA 251.3}

// {AA 252.1}

 ຄວາມພະຍາຍາມຂອງໂປໂລໃນເມືອງໂກຣິນໂທບໍ່ໄດ້ເສຍໄປລ້າໆ. ຫຼາຍຄົນໄດ້ປະຖິ້ມການກາບໄຫວ້ຮູບເຄົາລົບຫັນມານະມັດສະການພຣະເຈົ້າ ແລະ ໄດ້ມີຄຣິສຕະຈັກໃຫຍ່ເກີດຂຶ້ນ. ຄົນເສເພໄດ້ຮັບຄວາມຊ່ວຍເຫຼືອ ແລະ ກາຍເປັນອານຸສອນແຫ່ງພຣະຄຸນຂອງພຣະເຈົ້າ, ເຕືອນສະຕິໃຫ້ຄຳນຶງເຖິງຣິດອໍານາດແຫ່ງພຣະໂລຫິດຂອງພຣະຄຣິສໃນການອະໄພຜິດບາບ. {AA 252.1}

// {AA 252.2}

ໝາກຜົນຄວາມສໍາເລັດຂອງໂປໂລໄດ້ເຮັດໃຫ້ພວກຢິວທີ່ບໍ່ເຊື່ອຍິ່ງຕໍ່ຕ້ານຮຸນແຮງຂຶ້ນກວ່າເກົ່າ. ພວກເຂົາ “ຮ່ວມກັນຕໍ່ຕ້ານໂປໂລ ແລະ ເອົາເພິ່ນໄປຂຶ້ນສານ” ຂອງຄາລີໂອ ຜູ້ປົກຄອງແຂວງອະຂາຢາ. ພວກເຂົາຄາດວ່າເຈົ້າໜ້າທີ່ຈະສະໜັບສະໜູນຄືຫຼາຍຄັ້ງຜ່ານມາ ຈຶ່ງພາກັນຮ້ອງໂຮຂຶ້ນວ່າ: “ຄົນນີ້ຊັກຊວນປະຊາຊົນໃຫ້ນະມັດສະການພຣະເຈົ້າໃນທາງທີ່ຜິດກົດໝາຍ.” {AA 252.2}

// {AA 253.1}

ສາສະໜາຢິວຢູ່ພາຍໃຕ້ການຄຸ້ມຄອງຂອງອານາຈັກໂຣມ ແລະ ພວກຢິວທີ່ຈັບໂປໂລຂຶ້ນສານຄິດວ່າ ຖ້າສາມາດພິສູດໄດ້ວ່າໂປໂລເຮັດຜິດກົດສາສະໜາຂອງຢິວ ພວກເຈົ້າໜ້າທີ່ໂຣມກໍຈະມອບໃຫ້ພວກເຂົາຕັດສິນ ແລະ ລົງໂທດໂປໂລ. ແລ້ວພວກເຂົາກໍຈະຂ້າເພິ່ນໃຫ້ຕາຍ. ແຕ່ຄາລີໂອເປັນຄົນມີສິນທໍາ ຈຶ່ງບໍ່ຍອມຕົກເປັນເຄື່ອງມືຂອງພວກຢິວທີ່ເຕັມໄປດ້ວຍຄວາມອິດສາບັງບຽດ. ຄາລີໂອບໍ່ນິຍົມຊົມຊອບນິໄສຫົວຮຸນແຮງ ແລະ ຄວາມເຂົ້າຂ້າງຕົນເອງຂອງພວກຢິວເຫຼົ່ານັ້ນ ຈຶ່ງບໍ່ພິຈາລະນາຄະດີດັ່ງກ່າວ. ເມື່ອໂປໂລກໍາລັງຈະເວົ້າປົກປ້ອງຕົນເອງ ຄາລີໂອບອກວ່າບໍ່ໍຈໍາເປັນ ແລ້ວປິ່ນໜ້າໄປຫາພວກຢິວ ພ້ອມທັງກ່າວວ່າ: “‘ໂອ ຊາວຢິວທັງຫຼາຍ ຖ້າເປັນເລື່ອງຜິດຫຼືການຊົ່ວຊ້າປະການໃດປະການໜຶ່ງສົມຄວນທີ່ເຮົາຈະອົດຟັງພວກເຈົ້າ ແຕ່ໃນເມື່ອເປັນການໂຕ້ຖຽງກັນເຖິງເລື່ອງຖ້ອຍຄໍາກັບຊື່ຕ່າງໆ ແລະ ເລື່ອງກົດບັນຍັດຂອງພວກເຈົ້າເອງ, ເຮົາບໍ່ຢາກເປັນຜູ້ຕັດສິນໃນເລື່ອງຢ່າງນີ້.’ ແລ້ວເພິ່ນກໍໄລ່ພວກເຂົາໃຫ້ອອກໄປຈາກສານ.” {AA 253.1}

// {AA 253.2}

ທັງຄົນຢິວ ແລະ ຄົນກຣີກໃຈຈົດໃຈຈໍ່ຖ້າຟັງຄໍາຕັດສິນຂອງຄາລີໂອ. ເມື່ອທ່ານສັ່ງໃຫ້ຍົກເລີກຄະດີເພາະວ່າບໍ່ແມ່ນເລື່ອງກ່ຽວຂ້ອງກັບສ່ວນລວມ ເຮັດໃຫ້ພວກຢິວຕ້ອງເລີກລາອອກໄປຈາກສານ ທັງສັບສົນ ແລະ ໃຈຮ້າຍ. ຄໍາຕັດສິນອັນເດັດດ່ຽວຂອງຄາລີໂອໄດ້ເປີດຕາຂອງຝູງຊົນທີ່ສະໜັບສະໜູນພວກຢິວ. ຕະຫຼອດໄລຍະການປະກາດໃນທະວີບຢູໂຣບ ນີ້ເປັນຄັ້ງທໍາອິດທີ່ຝູງຊົນຢູ່ຝ່າຍໂປໂລ; ປະຊາຊົນພາກັນທຳລາຍແກນນຳພວກຢິວທີ່ຕໍ່ຕ້ານໂປໂລຕໍ່ໜ້າເຈົ້າແຂວງ ແຕ່ເພິ່ນກໍບໍ່ຫ້າມພວກເຂົາ. ຈາກນັ້ນພວກກຣີກກໍ “ຈັບໂຊຊະເຖນ ຫົວໜ້າທໍາມະສາລາ ແລະ ຂ້ຽນຕີລາວຕໍ່ໜ້າສານ, ແຕ່ຄາລີໂອກໍບໍ່ເຂົ້າຫຍຸ້ງກ່ຽວນໍາເລື່ອງນັ້ນຈັກຢ່າງ.” ດັ່ງນັ້ນ ຂ່າວປະເສີດຈຶ່ງໄດ້ຮັບໄຊຊະນະ. {AA 253.2}

// {AA 254.1}

ຫຼັງຈາກນັ້ນ ໂປໂລໄດ້ພັກຢູ່ນໍາຜູ້ເຊື່ອອີກຫຼາຍວັນ. ຖ້າຫາກເພິ່ນຖຶຶກບັງຄັບໃຫ້ອອກຈາກເມືອງທັນທີ ຜູ້ເຊື່ອໃນເມືອງນີ້ກໍຈະຕົກຢູ່ໃນອັນຕະລາຍ. ພວກຢິວຈະສວຍໂອກາດສືບຕໍ່ທໍາລາຍ ແລະ ກວາດລ້າງຄຣິສຕຽນໃຫ້ດັບມອດໝົດ. {AA 254.1}
