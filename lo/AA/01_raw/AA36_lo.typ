= 36

== ການປະຖິ້ມຄວາມເຊື່ອໃນແຂວງຄາລາເຕຍ

==== ອີງຕາມ ພຣະທໍາຄາລາເຕຍ.

// {AA 383.1}

ໃນຂະນະທີ່ພັກຢູ່ເມືອງໂກຣິນໂທ ໂປໂລຫວາດຫວັ່ນຍ້ອນເພິ່ນເບິ່ງເຫັນໄພອັນຕະລາຍຮ້າຍແຮງທີ່ເກີດຂຶ້ນໃນບາງຄຣິສຕະຈັກທີ່ຖືກຕັ້ງຂຶ້ນແລ້ວນັ້ນ. ຍ້ອນອິດທິພົນຂອງອາຈານທຽມເທັດຈາກກຸ່ມຜູ້ເຊື່ອໃນນະຄອນເຢຣູຊາເລັມ ຄວາມແຕກແຍກ, ຄວາມຄິດນອກຮີດ, ແລະ ການຫຼົງໄຫຼໃນເລື່ອງຝ່າຍໂລກຈຶ່ງປັ່ນປ່ວນຄຣິສຕະຈັກໃນແຂວງຄາລາເຕຍ. ພວກອາຈານທຽມເທັດເຫຼົ່ານັ້ນນໍາເອົາຄະນົບທໍານຽມຂອງຊົນຊາດຢິວມາປະປົນກັບຫຼັກຄວາມຈິງແຫ່ງຂ່າວປະເສີດ. ພວກເຂົາບໍ່ຫົວຊາກັບຂໍ້ຕົກລົງຂອງສະພາຄຣິສຕະຈັກໃນນະຄອນເຢຣູຊາເລັມ ຈຶ່ງບອກຜູ້ເຊື່ອຄົນຕ່າງຊາດໃຫ້ຖືຮັກສາກົດບັນຍັດຂອງໂມເຊ. {AA 383.1}

// {AA 383.2}

ສະຖານະການຄັບຂັນຫຼາຍ. ຄວາມຊົ່ວຮ້າຍທີ່ຖືກນໍາເຂົ້າມານັ້ນໄດ້ກາຍເປັນໄພຈໍ່ຈະທຳລາຍບັນດາຄຣິສຕະຈັກໃນແຂວງຄາລາເຕຍຢ່າງໄວວາ. {AA 383.2}

// {AA 383.4}

ໂປໂລຮູ້ສຶກເຈັບປວດປານຖືກມີດແທງຫົວໃຈ. ເພິ່ນເປັນທຸກຍ້ອນສະມາຊິກທີ່ຕົນເຄີຍສິດສອນຢ່າງສັດຊື່ໃຫ້ຮູ້ຫຼັກສໍາຄັນແຫ່ງຂ່າວປະເສີດໄດ້ປະຖິ້ມຄວາມເຊື່ອແລ້ວ. ເພິ່ນຈຶ່ງຂຽນຈົດໝາຍດ່ວນຫາພວກຜູ້ເຊື່ອທີ່ຫຼົງໄຫຼຄຳສອນທຽມເທັດ ເພື່ອເປີດເຜີຍໃຫ້ພວກເຂົາເຫັນຂໍ້ຜິດພາດຂອງຫຼັກການເທັດທີ່ພວກເຂົາຮັບເອົາ ແລະ ຕິຕຽນບັນດາຜູ້ທີ່ປະຖິ້ມຄວາມເຊື່ອຢ່າງໜັກໜ່ວງ. ຫຼັງຈາກກ່າວທັກທາຍວ່າ “ຂໍໃຫ້ພຣະຄຸນ ແລະ ສັນຕິສຸກ ເຊິ່ງມາຈາກພຣະເຈົ້າ ພຣະບິດາເຈົ້າຂອງເຮົາທັງຫຼາຍ ແລະ ອົງພຣະເຢຊູຄຣິສເຈົ້າ ຈົ່ງສະຖິດຢູ່ນໍາເຈົ້າທັງຫຼາຍເທີ້ນ” ເພິ່ນໄດ້ຕິຕຽນພວກເຂົາຢ່າງຮຸນແຮງວ່າ: {AA 383.4}

// {AA 384.1}

“ເຮົາຮູ້ສຶກປະຫຼາດໃຈທີ່ເຈົ້າທັງຫຼາຍພາກັນປະຖິ້ມພຣະອົງຢ່າງຮີບດ່ວນ ພຣະອົງຊົງເອີ້ນພວກເຈົ້າມາດ້ວຍພຣະຄຸນຂອງພຣະຄຣິສ ແຕ່ພວກເຈົ້າຕ່າວຄືນໄປຫາຂ່າວປະເສີດອັນແຕກຕ່າງເສຍ. ຕາມທີ່ຈິງແລ້ວ ‘ຂ່າວປະເສີດຢ່າງອື່ນ’ ບໍ່ມີ ແຕ່ທີ່ເຮົາກ່າວຢ່າງນີ້ ກໍເພາະວ່າມີບາງຄົນໄດ້ເຮັດໃຫ້ພວກເຈົ້າວຸ້ນວາຍໃຈ ແລະ ຫາທາງປ່ຽນແປງຂ່າວປະເສີດເລື່ອງພຣະຄຣິສ. ແຕ່ເຖິງແມ່ນວ່າພວກເຮົາ ຫຼື ເທວະດາຈາກສະຫວັນກໍຕາມ ຈະປະກາດຂ່າວປະເສີດທີ່ແຕກຕ່າງໄປຈາກທີ່ພວກເຮົາໄດ້ປະກາດແກ່ພວກເຈົ້າແລ້ວນັ້ນ ກໍໃຫ້ຜູ້ນັ້ນຖືກສາບແຊ່ງ.” ຄໍາສອນຂອງໂປໂລສອດຄ່ອງກັບພຣະຄໍາພີ ແລະ ພຣະວິນຍານບໍຣິສຸດໄດ້ສະຖິດຢູ່ນໍາການປະກາດຂອງເພິິ່ນ. ສະນັ້ນ ໂປໂລຈຶ່ງເຕືອນບໍ່ໃຫ້ພີ່ນ້ອງໄປເຊື່ອຟັງຄໍາສອນອັນໃດທີ່ຂັດກັບຄວາມຈິງທີ່ເພິ່ນໄດ້ສອນມາກ່ອນແລ້ວ. {AA 384.1}

// {AA 384.2}

ອັກຄະສາວົກໂປໂລຂໍໃຫ້ບັນດາຜູ້ເຊື່ອໃນແຂວງຄາລາເຕຍທົບທວນປະສົບການຊີວິດຄຣິສຕຽນທໍາອິດຂອງພວກເຂົາຢ່າງລະອຽດ ໂດຍກ່າວວ່າ: “ໂອ ຊາວຄາລາເຕຍຜູ້ບໍ່ມີຄວາມຄິດເອີຍ, ແມ່ນຜູ້ໃດໜໍ ທີ່ໄດ້ສະກົດຈິດໃຈຂອງພວກເຈົ້າໃຫ້ຫຼົງເຊື່ອໄປ ການທີ່ພຣະເຢຊູຄຣິສເຈົ້າຖືກຄຶງທີ່ໄມ້ກາງແຂນນັ້ນ ກໍໄດ້ປາກົດແຈ້ງແກ່ຕາພວກເຈົ້າຢ່າງຄັກແນ່ແລ້ວ ເຮົາຢາກຮູ້ຂໍ້ດຽວຈາກພວກເຈົ້າວ່າ ເຈົ້າທັງຫຼາຍໄດ້ຮັບພຣະວິນຍານນັ້ນໂດຍການປະຕິບັດຕາມກົດບັນຍັດຫຼື? ຫຼືວ່າໄດ້ຮັບໂດຍການເຊື່ອຟັງຂໍ້ຄວາມທີ່ໄດ້ຍິນນັ້ນ? ເຈົ້າທັງຫຼາຍຍັງໂງ່ເຖິງພຽງນັ້ນບໍ? ພວກເຈົ້າໄດ້ຕັ້ງຕົ້ນໂດຍທາງພຣະວິນຍານແລ້ວ ບັດນີ້ ພວກເຈົ້າຈະສໍາເລັດລົງໂດຍທາງມະນຸດທໍາມະດາບໍ? ການທີ່ເຈົ້າທັງຫຼາຍໄດ້ອົດທົນມາຫຼາຍແລ້ວນັ້ນ ເປັນການເສຍປະໂຫຍດບໍ? ຖ້າເປັນການເສຍປະໂຫຍດແທ້ ພຣະອົງຜູ້ຊົງປະທານພຣະວິນຍານແກ່ເຈົ້າທັງຫຼາຍ ແລະ ຊົງສໍາແດງອິດທິລິດທ່າມກາງພວກເຈົ້າ ຊົງກະທໍາການເຫຼົ່ານັ້ນ ເພາະດ້ວຍການປະຕິບັດຕາມກົດບັນຍັດບໍ? ຫຼືວ່າເພາະດ້ວຍການເຊື່ອຟັງຂໍ້ຄວາມທີ່ໄດ້ຍິນນັ້ນ.” {AA 384.2}

// {AA 384.3}

ໂປໂລຂໍໃຫ້ຜູ້ເຊື່ອໃນແຂວງຄາລາເຕຍເຮັດຕາມໃຈສຳນຶກຜິດຊອບ ເພື່ອຫວັງໃຫ້ພວກເຂົາຍົກເລີກ ທາງທີ່ຜິດ. ເພິ່ນໄດ້ເພິ່ງພາລິດອໍານາດຂອງພຣະເຈົ້າທີ່ສາມາດຊ່ວຍຄົນທັງຫຼາຍໃຫ້ພົ້ນ ແລະ ໃນຂະນະດຽວກັນກໍບໍ່ຍອມຮັບຫຼັກການຂອງພວກອັກຄະສາວົກທີ່ຫຼົງທາງເຫຼົ່ານັ້ນ. ເພິ່ນຊີ້ແຈງໃຫ້ຜູ້ເຊື່ອຮູ້ວ່າພວກເຂົາກໍາລັງຖືກຕົວະຕົ້ມ ແຕ່ຖ້າກັບຄືນມາເຊື່ອໝັ້ນໃນຂ່າວປະເສີດດັ່ງດັ້ງເດີມ ພວກເຂົາກໍຈະສາມາດເອົາຊະນະກົນອຸບາຍຂອງຊາຕານໄດ້. ເພິ່ນຍຶດໝັ້ນຢູ່ຝ່າຍຄວາມຈິງ ແລະ ຄວາມຊອບທໍາຢ່າງໝັ້ນແກ່ນ ແລະ ຄວາມເຊື່ອອັນເຂັ້ມແຂງກັບຄວາມໜັກແໜ້ນຂອງເພິ່ນໃນຂ່າວທີ່ເພິ່ນປະກາດນັ້ນໄດ້ພາໃຫ້ຫຼາຍຄົນທີ່ເຄີຍຫຼົງໄປກັບຄືນມາຈົງຮັກພັກດີຕໍ່ພຣະຜູ້ຊ່ວຍໃຫ້ພົ້ນ. {AA 384.3}

// {AA 385.1}

ຈົດໝາຍຂອງໂປໂລຂຽນເຖິງຊາວໂກຣິນໂທກັບຊາວຄາລາເຕຍແຕກຕ່າງກັນຫຼາຍ. ໃນຈົດໝາຍຂຽນເຖິງຊາວໂກຣິນໂທນັ້ນ ເພິ່ນໄດ້ຂຽນຕິຕຽນຢ່າງຈົ່ງຈຽມ ແລະ ອ່ອນນ້ອມ ແຕ່ສໍາລັບຊາວຄາລາເຕຍແລ້ວ ເພິ່ນໄດ້ຕໍາໜິຕິຕຽນແບບບໍ່ຈົ່ງຈຽມເລີຍ. ການທົດລອງໄດ້ເອົາຊະນະຊາວໂກຣິນໂທ. ພວກເຂົາສັບສົນ ແລະ ມຶນງົງ ຍ້ອນຕົກຢູ່ພາຍໃຕ້ກົນອຸບາຍອັນແນບນຽນຂອງຜູ້ສອນຜິດທີ່ໃຊ້ຄວາມຈິງເປັນໜ້າກາກເຊື່ອງຊ້ອນຄວາມເທັດ. ເພື່ອຊ່ວຍພວກເຂົາໃຫ້ສາມາດໄຈ້ແຍກຄວາມຜິດກັບຄວາມຖືກຕ້ອງໄດ້ ຕ້ອງອາໄສຄວາມອົດທົນ ແລະ ຄວາມລະມັດລະວັງ. ຖ້າໂປໂລຕິຕຽນຮຸນແຮງເກີນໄປ ແລະ ຂາດຄວາມລະມັດລະວັງ ກໍຈະເປັນການທໍາລາຍອິດທິພົນຂອງຕົນທີ່ມີຕໍ່ພວກຜູ້ເຊື່ອເຫຼົ່ານັ້ນ. {AA 385.1}

// {AA 385.2}

ຢູ່ໃນແຂວງຄາລາເຕຍ ຄວາມເຊື່ອຜິດກໍາລັງແທນທີ່ຂ່າວປະເສີດແບບໂກ້ໆ. ເມື່ອຜູ້ເຊື່ອຫັນໄປຖືກົດບັນຍັດຂອງໂມເຊທີ່ຖືກລົບລ້າງແລ້ວກໍຄ້າຍຄືເປັນການປະຖິ້ມພຣະຄຣິສຜູ້ເປັນພື້ນຖານອັນແທ້ຈິງຂອງຄວາມເຊື່ອ. ໂປໂລເຫັນວ່າ ຖ້າຈະຊ່ວຍພວກເຂົາຈາກອິດທິພົນອັນຕະລາຍນີ້ ເພິ່ນຈະຕ້ອງຈັດການຢ່າງເດັດຂາດ ແລະ ເຕືອນສະຕິພວກເຂົາຢ່າງເດັດດ່ຽວ. {AA 385.2}

// {AA 385.3}

ບົດຮຽນສໍາຄັນທີ່ຜູ້ຮັບໃຊ້ຂອງພຣະເຈົ້າຕ້ອງຮຽນຮູ້ແມ່ນການປັບໂຕເຂົ້າກັບສະພາບຂອງຄົນທີ່ຕົນກໍາລັງຊ່ວຍເຫຼືອ. ຄວາມອ່ອນນ້ອມ, ຄວາມອົດທົນ, ການຕັດສິນໃຈ, ແລະ ຄວາມເດັດດ່ຽວເປັນສິ່ງທີ່ຈໍາເປັນ ແຕ່ວ່າຕ້ອງນໍາໃຊ້ຢ່າງລະມັດລະວັງ. ການເຂົ້າຫາຄົນທີ່ມີແນວຄິດແຕກຕ່າງກັນ ຢູ່ໃນສະຖານະການ ແລະ ສະພາບທີ່ແຕກຕ່າງກັນ ຕ້ອງອາໄສສະຕິປັນຍາ ແລະ ການພິຈາລະນາຕັດສິນທີ່ມາຈາກພຣະວິນຂອງພຣະເຈົ້າ. {AA 385.3}

// {AA 386.1}

ຢູ່ໃນຈົດໝາຍຂຽນເຖິງຜູ້ເຊື່ອຊາວຄາລາເຕຍນີ້ ໂປໂລໄດ້ທົບທວນຢ່າງກະທັດຮັດກ່ຽວກັບເຫດການທີ່ພາໃຫ້ເພິ່ນຮັບເຊື່ອ ແລະ ການດໍາເນີນຊີວິດຄຣິສຕຽນໃນເບື້ອງຕົ້ນຂອງຕົນເອງ. ດ້ວຍວິທີນີ້ ເພິ່ນໄດ້ສະແດງໃຫ້ເຫັນວ່າ ຜ່ານການສໍາແດງພິເສດຂອງພຣະເຈົ້າ ເພິ່ນຈຶ່ງເຫັນ ແລະ ເຂົ້າໃຈຄວາມຈິງກ່ຽວເກັບຂ່າວປະເສີດ. ຍ້ອນພຣະເຈົ້າເອງເປັນຜູ້ນໍາພາ ໂປໂລຈິ່ງເຕືອນສະຕິຊາວຄາລາເຕຍຢ່າງບໍ່ຈົ່ງ ແລະ ໃນຂະນະດຽວກັນກໍສັ່ງສອນໃນທາງບວກ. ເພິ່ນບໍ່ໄດ້ຂຽນແບບລັງເລ ຫຼື ວ່າສົງໄສ ແຕ່ຂຽນຢ່າງເດັດຂາດ ແລະ ໝັ້ນໃຈ ໂດຍຮູ້ແລ້ວວ່າສິ່ງໃດຜິດສິ່ງໃດຖືກ ແລະ ມີຄວາມເຂົ້າໃຈຖີ່ຖ້ວນ. ເພິ່ນໄດ້ອະທິບາຍແຈ້ງວ່າ ຄໍາສິດສອນຂອງມະນຸດກັບຄໍາສອນທີ່ມາຈາກພຣະເຈົ້າໂດຍກົງນັ້ນແຕກຕ່າງກັນຢ່າງໃດ. {AA 386.1}

// {AA 386.2}

ໂປໂລຮຽກຮ້ອງໃຫ້ຊາວຄາລາເຕຍຢຸດຟັງຜູ້ສອນທຽມເທັດເຫຼົ່ານັ້ນ ແລະ ຕ່າວຄືນມາຫາຄວາມເຊື່ອທີ່ມີຫຼັກຖານອັນເຫັນໄດ້ຈະແຈ້ງວ່າມາຈາກພຣະເຈົ້າ. ພວກທີ່ພະຍາຍາມດຶງພວກເຂົາອອກຈາກການເຊື່ອໃນຂ່າວປະເສີດແມ່ນພວກໜ້າຊື່ໃຈຄົດ ພວກຈິດໃຈບໍ່ບໍຣິສຸດ ແລະ ດຳເນີນຊີວິດໃນຄວາມບາບ. ຄວາມເຊື່ອຖືຂອງພວກເຂົາມີແຕ່ພິທີກໍາ ເຊິ່ງພວກເຂົາຄາດຫວັງວ່າດ້ວຍການຖືປະຕິບັດຕາມພິທີກຳເຫຼົ່ານັ້ນ ພຣະເຈົ້າຈຶ່ງຈະພໍພຣະໄທ. ພວກເຂົາບໍ່ເອົາໃຈໃສ່ຂ່າວປະເສີດທີ່ເຊີນຊວນໃຫ້ປະຕິບັດຕາມຖ້ອຍຄໍານີ້ວ່າ: “ຖ້າຜູ້ໃດບໍ່ບັງເກີດໃໝ່ ຜູ້ນັ້ນຈະເຫັນອານາຈັກຂອງພຣະເຈົ້າບໍ່ໄດ້.” (ໂຢຮັນ 3:3.) ຄົນເຫຼົ່ານີ້ຮູ້ສຶກສາສະໜາທີ່ຕັ້ງຢູ່ເທິງຄຳສອນລັກສະນະນີ້ຮຽກຮ້ອງໃຫ້ເສຍສະຫຼະຫຼາຍເກີນໄປ ພວກເຂົາຈຶ່ງສືບຕໍ່ດໍາເນີນຢູ່ໃນຄວາມບໍ່ຈິງ ຫຼອກລວງທັງຕົນເອງ ແລະ ຜູ້ອື່ນ. {AA 386.2}

// {AA 387.1}

ການຖືວ່າພິທີກໍາເປັນສິ່ງທີ່ເຮັດໃຫ້ຊີວິດ ແລະ ຈິດໃຈບໍຣິສຸດເປັນຄວາມເຊື່ອຖືຂອງພວກອາຈານຢິວໃນສະໄໝນັ້ນ. ໃນສະໄໝນີ້ກໍເຊັ່ນກັນ ເພາະຈິດໃຈທີ່ບໍ່ໄດ້ຮັບການຖືກສ້າງຂຶ້ນໃໝ່ນິຍົມຊົມຊອບສາສະໜາລັກສະນະນັ້ນ. ໃນທຸກມື້ນີ້ຍັງມີຜູ້ສອນທຽມເທັດ ເຊິ່ງຫຼາຍຄົນໄດ້ຟັງຢ່າງໃຈຈົດໃຈຈໍ່. ຊາຕານຄິດແຕ່ງວິທີຕ່າງໆ ເພື່ອດຶງຄວາມຄິດຂອງຄົນອອກຈາກຄວາມຫວັງເລື່ອງຄວາມພົ້ນອັນໄດ້ມາຈາກຄວາມເຊື່ອໃນພຣະຄຣິສ ແລະ ການເຊື່ອຟັງກົດບັນຍັດຂອງພຣະເຈົ້າ. ໃນແຕ່ລະສະໄໝ ຈອມສັດຕູຜູ້ນີ້ໄດ້ປັບປ່ຽນກົນອຸບາຍໃຫ້ເຂົ້າກັບອະຄະຕິ ແລະ ຄວາມມັກຮັກຂອງຜູ້ທີ່ເປັນເປົ້າການຫຼອກລວງຂອງມັນ. ໃນສະໄໝຂອງພວກສາວົກ ຊາຕານຊັກຈູງໃຫ້ພວກຢິວຍົກຍໍກົດບັນຍັດຂອງໂມເຊ ແລະ ປະຕິເສດພຣະຄຣິສ. ໃນທຸກມື້ນີ້ ຊາຕານກໍໄດ້ລໍ້ລວງໃຫ້ຄຣິສຕຽນຫຼາຍຄົນຄິດວ່າ ການບໍ່ນັບຖືກົດບັນຍັດຂອງພຣະເຈົ້າເປັນການໃຫ້ກຽດພຣະຄຣິສ ແລະ ສອນວ່າການລະເມີດກົດບັນຍັດຂອງພຣະເຈົ້າບໍ່ມີໂທດ. ຜູ້ຮັບໃຊ້ຂອງພຣະເຈົ້າທຸກຄົນມີໜ້າທີ່ຕໍ່ຕ້ານຜູ້ສອນຜິດເຫຼົ່ານີ້ຢ່າງເດັດດ່ຽວ ໂດຍໃຊ້ພຣະຄຳແຫ່ງຄວາມຈິງຢ່າງກ້າຫານເພື່ອເປີດໂປງຄວາມຜິດຂອງພວກເຂົາ. {AA 387.1}

// {AA 387.2}

ເພື່ອໃຫ້ພວກຜູ້ເຊື່ອໃນແຂວງຄາລາເຕຍມີຄວາມເຊື່ອໝັ້ນໃນຕົວເພິ່ນ ໂປໂລໄດ້ອ້າງຕໍາແໜ່ງອັກຄະສາວົກຂອງຕົນໃນຈົດໝາຍດັ່ງກ່າວ. ເພິ່ນໄດ້ກ່າວວ່າເພິ່ນເອງເປັນອັກຄະສາວົກທີ່ “ບໍ່ແມ່ນມະນຸດແຕ່ງຕັ້ງ ຫຼືມະນຸດເປັນຕົວແທນແຕ່ງຕັ້ງ ແຕ່ວ່າພຣະເຢຊູຄຣິສເຈົ້າ ແລະ ພຣະບິດາເຈົ້າ ຜູ້ຊົງບັນດານໃຫ້ພຣະອົງຄືນພຣະຊົນໄດ້ຊົງແຕ່ງຕັ້ງ.” ໂປໂລບໍ່ໄດ້ຮັບການແຕ່ງຕັ້ງຈາກມະນຸດ ແຕ່ແມ່ນພຣະເຈົ້າອົງສູງສຸດເປັນຜູ້ແຕ່ງຕັ້ງ ແລະ ມອບວຽກງານໃຫ້ເພິ່ນຮັບຜິດຊອງ. ການແຕ່ງຕັ້ງນີ້ໄດ້ຮັບການຮັບຮອງຈາກສະພາໃນນະຄອນເຢຣູຊາເລັມ ແລະ ໂປໂລເອງກໍໄດ້ປະຕິບັດຕາມທິດທາງຂອງສະພາດັ່ງກ່າວຕະຫຼອດໄລຍະທີ່ເພິ່ນປະກາດແກ່ຄົນຕ່າງຊາດ. {AA 387.2}

// {AA 388.1}

ໂປໂລໄດ້ປະກາດຕົນວ່າເປັນອັກຄະສາວົກ ບໍ່ແມ່ນເພື່ອຍົກຍໍຕົນເອງ ແຕ່ເພື່ອຍົກຍ້ອງພຣະຄຸນຂອງພຣະເຈົ້າ ເພິ່ນຈິ່ງໃຫ້ຫຼັກຖານແກ່ຜູ້ທີ່ບໍ່ນັບຖືສະຖານະຂອງເພິ່ນ ເຊິ່ງທີ່ຈິງແລ້ວ ເພິ່ນ “ບໍ່ໄດ້ເປັນຜູ້ຕໍ່າຕ້ອຍກວ່າພວກອັກຄະສາວົກຊັ້ນຜູ້ໃຫຍ່ເຫຼົ່ານັ້ນແມ່ນແຕ່ໜ້ອຍດຽວ.” (2 ໂກຣິນໂທ 11:5.) ຜູ້ທີ່ດູຖູກຕໍາແໜ່ງ ແລະ ການຮັບໃຊ້ຂອງໂປໂລຖືວ່າຕໍ່ຕ້ານພຣະຄຣິສ ຜູ້ຊົງສໍາແດງພຣະຄຸນ ແລະ ຣິດອໍານາດຜ່ານໂປໂລ. ອາຈານໂປໂລຖືກພວກຕໍ່ຕ້ານບີບບັງຄັບໃຫ້ຈໍາເປັນຕ້ອງປົກປ້ອງຕໍາແໜ່ງອັກຄະສາວົກ ແລະ ສິດອໍານາດຂອງຕົນ. {AA 388.1}

// {AA 388.2}

ໂປໂລວິງວອນຄົນທີ່ເຄີຍຮູ້ຈັກຣິດອຳນາດຂອງພຣະເຈົ້າໃນຊີວິດໃຫ້ກັບຄືນມາຫາຄວາມຮັກດັ້ງເດີມທີ່ພວກເຂົາເຄີຍມີຕໍ່ຂ່າວປະເສີດ. ເພິ່ນໃຊ້ເຫດໃຊ້ຜົນໃນການຊີ້ແຈງເຖິງສິດທິພິເສດຂອງຄົນທັງຍິງ ແລະ ຊາຍທີ່ໄດ້ຮັບເສລີພາບໃນພຣະຄຣິສ ຈົນບໍ່ມີຜູ້ໃດສາມາດຕອບໂຕ້ໄດ້. ໂດຍຜ່ານພຣະຄຣິສນັ້ນ ທຸກຄົນ ທີ່ມອບທຸກສິ່ງທຸກຢ່າງແດ່ພຣະອົງ ຈະໄດ້ຮັບພຣະຄຸນຂອງພຣະອົງເພື່ອກັບຄືນດີກັບພຣະເຈົ້າ ແລະ ຈະສວມເສື້ອຄຸມແຫ່ງຄວາມຊອບທຳ. ພຣະອົງຊົງກະທໍາຢ່າງນັ້ນດ້ວຍພຣະຄຸນຂອງພຣະອົງເອງ. ໂປໂລຢືນຢັນວ່າຜູ້ທີ່ຈະໄດ້ຮັບຄວາມພົ້ນທຸກຄົນຕ້ອງມີຄວາມຈິງໃຈ ແລະ ຕ້ອງມີປະສົບການກັບພຣະເຈົ້າເປັນການສ່ວນຕົວ. {AA 388.2}

// {AA 388.3}

ຄໍາວິງວອນອັນຈິງຈັງຂອງໂປໂລໄດ້ເກີດຜົນ. ພຣະວິນຍານບໍຣິສຸດໄດ້ເຄືອນໄຫວດ້ວຍລິດອໍານາດຍິ່ງໃຫຍ່ ແລະ ຫຼາຍຄົນທີ່ຫຼົງທາງໄດ້ຕ່າວຄືນມາຫາຄວາມເຊື່ອເດີມໃນຂ່າວປະເສີດ. ນັບຕັ້ງແຕ່ນັ້ນມາ ພວກເຂົາຈຶ່ງມີຄວາມໝັ້ນຄົງໃນເສລີພາບທີ່ໄດ້ຮັບຈາກພຣະຄຣິສ. ແລ້ວຊີວິດຂອງພວກເຂົາກໍໄດ້ສຳແດງໃຫ້ເຫັນຜົນຂອງພຣະວິນຍານບໍຣິສຸດ ຄື “ຄວາມຮັກ, ຄວາມຊົມຊື່ນຍິນດີ, ສັນຕິສຸກ, ຄວາມອົດທົນດົນນານ, ຄວາມເມດຕາປານີ, ຄວາມດີ, ຄວາມສັດຊື່, ຄວາມສຸພາບອ່ອນຫວານ, ການຮູ້ຈັກບັງຄັບຕົນ.” ພຣະນາມຂອງພຣະເຈົ້າໄດ້ຮັບກຽດ ແລະ ຫຼາຍຄົນທົ່ວຂົງເຂດດັ່ງກາວໄດ້ຮັບເຊື່ອ ແລະ ກາຍເປັນສະມາຊິກຂອງຄຣິສຕະຈັກ. {AA 388.3}
