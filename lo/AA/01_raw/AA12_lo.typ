= 12

== ນັກຂົ່ມເຫັງກາຍເປັນສາວົກ

==== ອີງຕາມ ກິດຈະການ 9:1–18.

// {AA 112.1}

ໂຊໂລໄທເມືອງຕາໂຊເປັນຄົນໂດດເດັ່ນໃນບັນດາຜູ້ນໍາຢິວທີ່ເຈັບແຄ້ນແໜ້ນໃຈຍ້ອນຜົນສໍາເລັດຂອງການປະກາດຂ່າວປະເສີດ. ໂຊໂລເປັນຄົນສັນຊາດໂຣມັນໂດຍກໍາເນີດ ແຕ່ວ່າມີເຊື້ອສາຍຢິວ ແລະ ໄດ້ ສຶກສາຮໍ່າຮຽນຈາກອາຈານສອນສາສະໜາທີ່ມີຊື່ສຽງໂດ່ງດັງໃນກຸງເຢຣູຊາເລັມ. ໂຊໂລ “ເປັນຄົນອິດສະຣາເອນໃນຕະກຸນເບັນຢາມິນ ເປັນຄົນເຮັບເຣີ ເກີດຈາກຊາວເຮັບເຣີ ໃນດ້ານກົດບັນຍັດ…ກໍຢູ່ໃນຄະນະຟາຣີຊາຍ. ໃນດ້ານໃຈຮ້ອນຮົນ…ກໍໄດ້ຂົ່ມເຫັງຄຣິສຕະຈັກ ໃນດ້ານຄວາມຊອບທໍາ ເຊິ່ງມີຢູ່ໂດຍກົດບັນຍັດ…ກໍບໍ່ມີທີ່ຕິຕຽນໄດ້.” (ຟີລິບປອຍ 3:5, 6.) ພວກອາຈານທັງຫຼາຍຖືວ່າ ໂຊໂລເປັນຄວາມຫວັງສໍາຄັນ ໃນການປົກປ້ອງທໍານຽມ ແລະ ຄວາມເຊື່ອຂອງພວກເຂົາ. ສ່ວນການເຂົ້າເປັນສະມາຊິກສະພາສູງສຸດນັ້ນກໍເຮັດໃຫ້ໂຊໂລມີອໍານາດ. {AA 112.1}

// {AA 112.2}

ໂຊໂລເປັນໜຶ່ງໃນຄົນທີ່ມີບົດບາດສຳຄັນໃນການຕັດສິນ ແລະ ລົງໂທດຊະເຕຟາໂນ. ຫຼັກຖານທີ່ສະແດງໃຫ້ເຫັນວ່າພຣະເຈົ້າສະຖິດຢູ່ນໍາຊະເຕຟາໂນເຮັດໃຫ້ລາວສົງໃສວ່າ ການປາບປາມຜູ້ເຊື່ອໃນພຣະເຢຊູນັ້ນຖືກຕ້ອງຫຼືບໍ່. ຈິດໃຈຂອງໂຊໂລສັບສົນວຸ້ນວາຍ.ຫຼາຍ ຄວາມສັບສົນນັ້ນໄດ້ເຮັດໃຫ້ໂຊໂລຕ້ອງຖາມພັກພວກທີ່ໄວ້ເນື້ອເຊື່ອໃຈ. ໃນທີ່ສຸດເຫດຜົນຂອງພວກປະໂຣຫິດ ແລະ ພວກຜູ້ນໍາຢິວກໍເຮັດໃຫ້ໂຊໂລເຊື່ອວ່າ ຊະເຕຟາໂນເປັນຄົນໝິ່ນປະໝາດພຣະເຈົ້າ, ພຣະເຢຊູເປັນຄົນຫຼອກລວງ, ແລະ ພວກປະໂຣຫິດເປັນຝ່າຍຖືກຕ້ອງ. {AA 112.2}

// {AA 113.1}

ກ່ອນໂຊໂລຈະມາເຖິງຂໍ້ສະຫຼຸບດັ່ງກ່າວ ລາວກໍຕ້ອງທໍລະມານໃຈຫຼາຍສົມຄວນ ແຕ່ສຸດທ້າຍເນື່ອງຈາກການສຶກສາ ແລະ ອັກຄະຕິຂອງລາວ ລວມເຖິງຄວາມເຄົາລົບຄູບາອາຈານ, ແລະ ຄວາມຢາກເປັນທີ່ນັບໜ້າຖືຕາໃນສັງຄົມຈຶ່ງເຮັດໃຫ້ໂຊໂລຕໍ່ຕ້ານສຽງຂອງພຣະວິນຍານບໍຣິສຸດ ແລະ ພຣະຄຸນຂອງພຣະເຈົ້າ. ເມື່ອປັກໃຈຄິດວ່າພວກປະໂຣຫິດ ແລະ ພວກຜູ້ນໍາຢິວຖືກຕ້ອງ ລາວກໍຍິ່ງຂັດຄ້ານຄໍາສອນຂອງພວກສາວົກຢ່າງຂົມຂື່ນ. ໂຊໂລໄດ້ລາກຜູ້ເຊື່ອ ທັງຍິງທັງຊາຍຂຶ້ນສານຍ້ອນພວກເຂົາເຊື່ອໃນພຣະເຢຊູ ເຊິ່ງບາງຄົນຖືກຕັດສິນຂັງຄຸກ ແລະ ບາງຄົນຖືກປະຫານຊີວິດ. ສິ່ງນີ້ໄດ້ເຮັດໃຫ້ຄຣິສຕະຈັກທີ່ຫາກໍເກີດນັ້ນເສົ້າໝອງ ແລະ ຫຼາຍຄົນຕ້ອງໄດ້ອົບພະຍົບປົບໜີ. {AA 113.1}

// {AA 113.2}

ຜູ້ທີ່ປົບໜີຈາກກຸງເຢຣູຊາເລັມຍ້ອນການປາບປາມນີ້ “ຕ່າງກໍໄດ້ປະກາດຂ່າວປະເສີດຕາມບ່ອນຕ່າງໆ.” (ກິດຈະການ 8:4.) ພວກເຂົາໄດ້ໜີໄປລີ້ຢູ່ຫຼາຍເມືອງ ລວມທັງເມືອງດາມັສກັດບ່ອນທີ່ມີຜູ້ຮັບເຊື່ອໃໝ່ຫຼາຍ. {AA 113.2}

// {AA 113.3}

ຝ່າຍປະໂຣຫິດ ແລະ ພວກຜູ້ນໍາຢິວຫວັງວ່າ ຄວາມລະມັດລະວັງ ແລະ ການກົດຂີ່ຂົ່ມເຫັງຢ່າງຮຸນແຮງຈະສາມາດປາບປາມຄຳສອນໃໝ່ທີ່ພວກຕົນຖືວ່ານອກຮີດ[ໄປໄດ້]. ແຕ່ບັດນີ້ ເຂົາທັງຫຼາຍຮູ້ສຶກວ່າຕ້ອງຂະຫຍາຍການປາບປາມໄປຍັງຂົງເຂດອື່ນ. ໂຊໂລຈຶ່ງອາສາໄປເມືອງດາມັສກັດ ເພື່ອດຳເນີນຕາມແຜນປາບປາມພິເສດທີ່ພວກເຂົາໄດ້ວາງໄວ້. ລາວໄດ້ “ສືບຕໍ່ຂູ່ເຂັນວ່າຈະຂ້າພວກສິດຂອງອົງພຣະຜູ້ເປັນເຈົ້າເສຍ ຈຶ່ງໄປຫາມະຫາປະໂຣຫິດ ແລະ ຂໍໜັງສືແນະນໍາຕົວໄປຍັງທໍາມະສາລາໃນເມືອງດາມັສກັດ ເພື່ອວ່າຖ້າພົບຜູ້ໃດບໍ່ວ່າຍິງຫຼືຊາຍກໍຕາມທີ່ເຊື່ອໃນອົງພຣະຜູ້ເປັນເຈົ້າ ລາວກໍຈະຈັບເຂົາມັດໄວ້ ແລ້ວນໍາມາຍັງນະຄອນເຢຣູຊາເລັມ.” (ກິດຈະການ 9:1–2) ໂຊໂລໄທເມືອງຕາໂຊຜູ້ໄວສະກັນ ແລະ ຮ້ອນຮົນດ້ວຍວາມເຊື່ອຜິດໆໄດ້ “ເດີນທາງໄປຍັງເມືອງດາມັສກັດ ໂດຍອາໄສສິດອໍານາດ ແລະ ຄໍາສັ່ງຂອງມະຫາປະໂຣຫິດ.” (ກິດຈະການ 26:12.) ໃນການເດີນທາງຄັ້ງນີ້ ໂຊໂລໄດ້ພົບພໍ້ເຫດການປະຫຼາດທີ່ປ່ຽນຊີວິດຂອງລາວ {AA 113.3}

// {AA 114.1}

ໃນມື້ສຸດທ້າຍຂອງການເດີນທາງ ເປັນ “ເວລາທ່ຽງ” ໂຊໂລກັບຄົນຮ່ວມເດີນທາງໃກ້ຮອດເມືອງດາມັສກັດ. ພວກເຂົາແນມເຫັນທົ່ງອັນກວ້າງໃຫຍ່ໄພສານ ມີດິນອຸດົມສົບບູນ, ມີສວນຂຽວງາມ, ມີໝາກໄມ້ເຕັມຕົ້ນ, ແລະ ມີນໍ້າຊຸ່ມເຢັນໄຫຼມາຫຼໍ່ລ້ຽງ. ຫຼັງຈາກເດີນທາງຜ່ານແຜ່ນດິນເປົ່າແປນມາເປັນເວລາດົນນານ ພາບເຫຼົ່ານັ້ນເຮັດໃຫ້ໂຊໂລຊື່ນໃຈ. ຕໍ່ມາລາວໄດ້ເລົ່າວ່າ ໃນຂະນະທີ່ກໍາລັງຊື່ນຊົມທົ່ງພຽງ ແລະ ຕົວເມືອງຢູ່ນັ້ນ “ຂ້ານ້ອຍໄດ້ເຫັນແສງສະຫວ່າງກ້າກວ່າແສງຕາເວັນ ຈາກທ້ອງຟ້າສ່ອງລົງມາອ້ອມຂ້ານ້ອຍກັບຄົນທີ່ເດີນທາງໄປນໍາຂ້ານ້ອຍ.” (ກິດຈະການ 26:13.) ແສງນັ້ນກ້າເກີນຕາມະນຸດຈະທົນເບິ່ງໄດ້ ເຮັດໃຫ້ໂຊໂລຕາບອດ ແລະ ບໍ່ຮູ້ທາງໄປ ລາວຈຶ່ງມູບລົງກັບພື້ນ. {AA 114.1}

// {AA 114.2}

ແສງນັ້ນຍັງສ່ອງອ້ອມຮອບພວກເຂົາຢູ່ນັ້ນ ແລ້ວໂຊໂລ “ໄດ້ຍິນສຽງໜຶ່ງກ່າວເປັນພາສາເຮັບເຣີວ່າ, ‘ໂຊໂລ ໂຊໂລເອີຍ ເປັນຫຍັງເຈົ້າຈຶ່ງຂົ່ມເຫັງເຮົາ? ເຈົ້າເຮັດໃຫ້ເຈັບຕົວເອງລ້າໆ ດັ່ງສັດທີ່ລູ່ໃສ່ໄມ້ແສ້ຂອງຜູ້ເປັນນາຍ.’” (ກິດຈະການ 26:14.) {AA 114.2}

// {AA 115.1}

ຄວາມຢ້ານກົວໄດ້ທັບຖົມຄົນທີ່ຮ່ວມເດີນທາງໄປນຳໂຊໂລ. ແສງກ້ານັ້ນເກືອບເຮັດໃຫ້ພວກເຂົາຕາບອດ. ພວກເຂົາໄດ້ຍິນສຽງ ແຕ່ບໍ່ເຫັນຄົນ. ຝ່າຍໂຊໂລເຂົ້າໃຈຖ້ອຍຄຳເຫຼົ່ານັ້ນ ແລະ ຮູ້ຢ່າງຊັດເຈນວ່າສຽງນັ້ນແມ່ນສຽງຂອງພຣະບຸດຂອງພຣະເຈົ້າ. ພຣະເຢຊູຜູ້ຖືກຄຶງເທິງໄມ້ກາງແຂນຊົງປະກົດຕໍ່ໜ້າໂຊໂລ ແລະ ມີແສງກ້າຫຸ້ມຫໍ່ພຣະອົງໄວ້. ໂຊໂລຕົກສະເງີ້ ແລະ ບໍ່ອາດລືມພຣະພັກຂອງພຣະອົງໄດ້. ຖ້ອຍຄຳຂອງພຣະອົງທະລຸຫົວໃຈຂອງລາວ. ຄວາມຈິງໄດ້ເຮັດໃຫ້ຈິດໃຈຂອງລາວແຈ້ງສະຫວ່າງ ເຮັດໃຫ້ຮູ້ວ່າຊີວິດຜ່ານມານັ້ນມີແຕ່ຄວາມຜິດພາດ ແລະ ຂາດຄວາມຮູ້ ບັດນີ້ລາວຈຶ່ງຮູ້ວ່າຕົນຕ້ອງການພຣະວິນຍານບໍຣິສຸດ. {AA 115.1}

// {AA 115.2}

ໂຊໂລເຫັນວ່າການຂົ່ມເຫັງຜູ້ເຊື່ອໃນພຣະເຢຊູເປັນການຮັບໃຊ້ຊາຕານ. ທັດສະນະຄະຕິທີ່ຄິດວ່າຕົນຖືກຕ້ອງ ແລະ ການປະຕິບັດຕາມໜ້າທີ່ນັ້ນແມ່ນຍ້ອນເຊື່ອໝັ້ນໃນພວກປະໂຣຫິດ ແລະ ພວກເຈົ້າໜ້າທີ່ຢິວໂດຍບໍ່ມີຂໍ້ສົງໄສ. ໂຊໂລເຊື່ອນຳພວກເຂົາວ່າ ການເປັນຄືນມາຈາກຕາຍຂອງພຣະເຢຊູແມ່ນເປັນເລື່ອງທີ່ພວກສາວົກເສກສັນປັ້ນແຕ່ງຂຶ້ນມາເທົ່ານັ້ນ. ແຕ່ພຣະເຢຊູເອງໄດ້ມາຢືນຕໍ່ໜ້າໂຊໂລ ຈຶ່ງເຮັດໃຫ້ລາວເຊື່ອວ່າພວກສາວົກເວົ້າຄວາມຈິງ. {AA 115.2}

// {AA 115.3}

ຄວາມເຂົ້າໃຈຂອງໂຊໂລເປີດອອກທັນທີ. ຄວາມໝາຍຂອງຄຳພະຍາກອນໄດ້ຫຼັ່ງໄຫຼໄຫຼເຂົ້າມາໃນສະໝອງ ຈົນລາວສາມາດເຂົ້າໃຈວ່າ ການປະຕິເສດພຣະເຢຊູ, ການຖືກຄຶງເທີງໄມ້ກາງແຂນ, ການເປັນຄືນມາຈາກຕາຍ, ແລະ ການສະເດັດຂຶ້ນສູ່ສະຫວັນ ລ້ວນແລ້ວແຕ່ຖືກຜູ້ເຜີຍພຣະທຳທຳນວາຍໄວ້ລ່ວງໜ້າແລ້ວ ພິສູດໃຫ້ເຫັນວ່າ ພຣະເຢຊູເປັນພຣະມາຊີອາທີ່ຊົງສັນຍາໄວ້. ໂຊໂລນຶກເຖິງຄຳເທດສະໜາຂອງສະເຕຟາໂນກ່ອນທີ່ຈະສະຫຼະຊີວິດນັ້ນ, ລາວຈຶ່ງໝັ້ນໃຈວ່າ ສະເຕຟາໂນໄດ້ “ເຫັນສະຫງ່າຣາສີຂອງພຣະເຈົ້າ” ແທ້ ເມື່ອເພິ່ນກ່າວວ່າ “ເບິ່ງແມ່! ຂ້າພຣະເຈົ້າເຫັນທ້ອງຟ້າໄຂອອກ ແລະ ເຫັນບຸດມະນຸດກຳລັງຢືນຢູ່ທີ່ກຳຂວາມືຂອງພຣະເຈົ້າ.” (ກິດຈະການ 7:55–56.) ໃນຄາວນັ້ນພວກປະໂຣຫິດຢືນຢັນວ່າ ເປັນການໝິ່ນປະໝາດພຣະເຈົ້າ ແຕ່ບັດນີ້ ໂຊໂລຮູ້ແລ້ວວ່າເປັນຄວາມຈິງ. {AA 115.3}

// {AA 116.1}

ການເປີດເຜີຍຄັ້ງນີ້ອັດສະຈັນອີຫຼີສຳລັບໂຊໂລຜູ້ຂົ່ມເຫັງນັ້ນ ບັດນີ້ ລາວຮູ້ຢ່າງໝັ້ນໃຈແລ້ວວ່າ ພຣະເມຊີອາທີ່ຊົງສັນຍາໄວ້ນັ້ນແມ່ນພຣະເຢຊູໄທນາຊາເຣັດ; ພຣະອົງຖືກປະຕິເສດ ແລະ ຖືກຜູ້ທີ່ພຣະອົງລົງມາຊ່ວຍຄຶງໄວ້ເທິງໄມ້ກາງແຂນ. ໂຊໂລຍັງຮູ້ອີກວ່າ ພຣະເຢຊູເປັນຂຶ້ນມາຈາກຂຸມຝັງສົບຢ່າງມີໄຊ ແລະ ໄດ້ສະເດັດຂຶ້ນສະຫວັນແລ້ວ. ພໍຄິດພໍ້ສະເຕຟາໂນ ໂຊໂລກໍຮູ້ສຶກໃຈສັ່ນ ເພາະວ່າຕົນເຫັນດີໃຫ້ຂ້າເພິ່ນຖິ້ມ ແລະ ລຸນມາຕົນເອງກໍເປັນຕົວການໃຫ້ມີການເຂັ່ນຂ້າຜູ້ເຊື່ອຄົນອື່ນຢ່າງທໍລະມານ. {AA 116.1}

// {AA 116.2}

ພຣະຜູ້ໂຜດໃຫ້ພົ້ນໄດ້ກ່າວຜ່ານສະເຕຟາໂນ ຜູ້ທີ່ບໍ່ມີໃຜອາດໂຕ້ແຍ້ງເຫດຜົນຂອງລາວໄດ້ ເພື່ອໃຫ້ໂຊໂລຮູ້ຄວາມຈິງ. ໂຊໂລຜູ້ມີການສຶກສາສູງໄດ້ເຫັນແສງສະຫວ່າງຂອງພຣະເຢຊູສ່ອງຜ່ານໜ້າຂອງສະເຕຟາໂນປານກັບວ່າ “ໜ້າຂອງເທວະດາ.” (ກິດຈະການ 6:15.) ລາວໄດ້ເຫັນຄວາມອົດທົນ ແລະ ການໃຫ້ອະໄພຂອງສະເຕຟາໂນ ແລະ ຄວາມຍິນຍອມອັນສຸກໃຈໃນຄົນທີ່ຕົນເອງເຄີຍທໍລະມານ ແລະ ປາບປາມ, ທັງຍັງໄດ້ເຫັນຫຼາຍຄົນຍິນດີຍອມຕາຍເພື່ອຄວາມເຊື່ອຂອງຕົນ. {AA 116.2}

// {AA 116.3}

ສິ່ງເຫຼົ່ານີ້ໄດ້ຟ້ອງຢູ່ໃນໃຈຂອງໂຊໂລ ຈົນມີຫຼາຍຄັ້ງທີ່ລາວເກືອບຈະເຊື່ອວ່າພຣະເຢຊູແມ່ນພຣະເມຊີອາຜູ້ຊົງສັນຍາໄວ້. ແຕ່ວ່າທຸກຄັ້ງທີ່ມີຄວາມຄິດລັກສະນະນັ້ນ ໂຊໂລຈະຕໍ່ສູ້ໝົດຄືນເພື່ອປະຕິເສດມັນ ແລະ ທຸກຄັ້ງລາວກໍຈະສະຫຼບວ່າພຣະເຢຊູບໍ່ແມ່ນພຣະເມຊີອາ ແລະ ຜູ້ເຊື່ອຂອງພຣະອົງເປັນພຽງຄົນສະຕິບໍ່ດີທີ່ຖືກຕວະໃຫ້ຫຼົງທາງເທົ່ານັ້ນ. {AA 116.3} 
ບັດນີ້ ພຣະຄຣິສຊົງກ່າວກັບໂຊໂລດ້ວຍສຽງຂອງພຣະອົງເອງວ່າ: “ໂຊໂລ ໂຊໂລເອີຍ ເປັນຫຍັງເຈົ້າຈຶ່ງຂົ່ມເຫັງເຮົາ?” ສ່ວນໂຊໂລເມື່ອຖາມວ່າ: “ພຣະເຈົ້າເອີຍ ພຣະອົງແມ່ນຜູໃດ?” ກໍໄດ້ຮັບຄຳຕອບດ້ວຍສຽງອັນດຽວກັນວ່າ: “ເຮົານີ້ແມ່ນເຢຊູຜູ້ທີ່ເຈົ້າຂົ່ມເຫັງນີ້ແຫຼະ.” ທີ່ພຣະອົງຊົງຕອບເຊັ່ນນີ້ ເພາະວ່າພຣະອົງຊົງຮ່ວມທຸກຮ່ວມສຸກກັບຄົນຂອງພຣະອົງ. ເມື່ອໂຊໂລຂົ່ມເຫງຄົນຂອງພຣະອົງກໍເທົ່າກັບວ່າລາວໄດ້ຂົ່ມເຫງພຣະອົງໂດຍກົງ. ເມື່ອລາວໃສ່ຮ້າຍ ແລະ ຕໍ່ສູ້ສາວົກຂອງພຣະຄຣິສກໍເທົ່າກັບເປັນການໃສ່ຮ້າຍ ແລະ ຕໍ່ສູ້ພຣະຜູ້ໂຜດຂອງໂລກໂດຍກົງ. {AA 117. 1}

// {AA 117.2}

ໂຊໂລບໍ່ອາດສົງໄສວ່າສຽງນັ້ນບໍ່ແມ່ນສຽງຂອງພຣະເຢຊູໄທນາຊາເຣັດ ຜູ້ເປັນພຣະເມຊີອາທີ່ຊາວຢິວລໍຄອຍ, ທັງເປັນຜູ້ອອຍໃຈ ແລະ ຜູ້ໄຖ່ຂອງຊົນຊາດອິດສະຣາເອນ. ລາວໂຕສັ່ນ ແລະ ຮູ້ສຶກປະຫຼາດໃຈຫຼາຍ ຈຶ່ງຖາມວ່າ: “ພຣະອົງເອີຍ ພຣະອົງປະສົງໃຫ້ຂ້ານ້ອຍເຮັດຢ່າງໃດ?” ອົງພຣະຜູ້ເປັນເຈົ້າຕອບວ່າ: “ຈົ່ງລຸກຂຶ້ນ ເຂົ້າໄປໃນເມືອງແລ້ວຈະມີຜູ້ບອກເຈົ້າ.” {AA 117.2}

// {AA 117.3}

ເມື່ອແສງຣັດສະໝີຈາງຫາຍໄປແລ້ວ ໂຊໂລກໍລຸກຂຶ້ນ ມືນຕາ ແລ້ວກໍພົບວ່າ ຕົນເອງຕາບອດ. ແສງຣັດສະໝີຂອງພຣະຄຣິສກ້າເກີນໄປຈົນເຮັດໃຫ້ຕາຂອງລາວບອດ. ລາວຄິດວ່າ ສິ່ງນີ້ເປັນການລົງໂທດຈາກພຣະເຈົ້າ ຍ້ອນຕົນເອງໄດ້ຂົ່ມເຫັງຄົນຂອງພຣະອົງຢ່າງປ່າເຖື່ອນ. ໂຊໂລງົມໆທາວໆໄປໆມາໆ ຈົນຄົນທີ່ຮ່ວມເດີນທາງມານຳຕ່າງກໍຕົກໃຈຢ້ານ ແລະ “ຈູງລາວເຂົ້າໄປໃນເມືອງດາມັສກັດ.” {AA 117.3}

// {AA 117.4}

ໃນຕອນເຊົ້າຂອງມື້ນັ້ນ ພໍໃກ້ຈະຮອດເມືອງດາມັສກັດ ໂຊໂລຮູ້ສຶກພາກພູມໃຈ ເພາະວ່າມະຫາປາໂລຫິດໄດ້ໄວ້ເນື້ອເຊື່ອໃຈມອບໝາຍໜ້າທີ່ສຳຄັນທີ່ສຸດໃຫ້ຕົນ. ລາວໄດ້ຖືກແຕ່ງຕັ້ງໃຫ້ກວດກາເບິ່ງວ່າ ຄຳສອນຂອງພວກສາວົກໄດ້ແຜ່ລາມໃນເມືອງນີ້ຫຼືບໍ. ໂຊໂລຕັ້ງໃຈວ່າການເດີນທາງຂອງຕົນຄັ້ງນີ້ຈະຕ້ອງໄດ້ຮັບຜົນສຳເລັດ. ລາວຈຶ່ງໃຈຈົດຈໍ່ລໍຄອຍຄວາມສຳເລັດນັ້ນ. {AA 117.4}

// {AA 118.1}

ແຕ່ວ່າການເດີນທາງເຂົ້າເມືອງບໍ່ໄດ້ເປັນໄປຕາມຄາດເລີຍ! ລາວຕາບອດ, ໝົດຫວັງ, ເຈັບປວດຍ້ອນຮູ້ສຶກຜິດ, ທັງບໍ່ຮູ້ວ່າຈະຖືກລົງໂທດແນວໃດອີກ, ໂຊໂລຈຶ່ງໄປຊອກຫາເຮືອນຜູ້ເຊື່ອຜູ້ໜຶ່ງຊື່ ຢູດາ. ໃນເຮືອນຫຼັງນີ້ ໂຊໂລໄດ້ມີເວລາສ່ວນຕົວໃຫ້ຄິດທົບຖວນ ແລະ ອະທິຖານ. {AA 118.1}

// {AA 118.2}

“ເປັນເວລາສາມວັນທີ່ໂຊໂລບໍ່ສາມາດເຫັນຮຸ່ງໄດ້ ແລະ ທັງບໍ່ໄດ້ກິນ ແລະ ບໍ່ໄດ້ດື່ມຫຍັງ.” ຄວາມທໍລະມານໃຈໃນສາມມື້ນີ້ປານກັບສອງສາມປີ. ລາວຄິດເຖິງສະເຕຟາໂນຢູ່ບໍ່ຂາດດ້ວຍຄວາມເຈັບປວດໃຈທີ່ຕົນມີສ່ວນຮ່ວມໃນການຕາຍຂອງວິລະຊົນຜູ້ນີ້. ໂຊໂລຂົນລຸກຍ້ອນຄວາມຜິດທີ່ປ່ອຍໃຫ້ອິດທິພົນຂອງຄວາມຊົ່ວຮ້າຍ ແລະ ຄວາມກຽດຊັງຂອງພວກປະໂຣຫິດກັບພວກຜູ້ນໍາຢິວຄອບງຳຕົນເອງ. ເຖິງແມ່ນວ່າລາວຈະເຫັນຣັດສະໝີສະທ້ອນອອກຈາກໃບໜ້າຂອງສະເຕຟາໂນປານນັ້ນກໍຍັງບໍ່ເຊື່ອ. ໂຊໂລໂສກເສົ້າເສຍໃຈ ເມື່ອຮູ້ໂຕວ່າ ຫຼາຍຄັ້ງ ຕົນໄດ້ອັດຫູບັງຕາ ບໍ່ເບິ່ງຫຼັກຖານອັນແໜ້ນໜາຕ່າງໆ ແລະ ບໍ່ຜ່ອນຜັນໃນການຂົ່ມເຫັງຜູ້ເຊື່ອຂອງພຣະເຢຊູໄທນາຊາເຣັດ. {AA 118.2}

// {AA 118.3}

ໃນສາມວັນນີ້ທີ່ໂຊໂລຢູ່ຄົນດຽວ ລາວກໍສຳຫຼວດຈິດໃຈຂອງຕົນ ແລະ ຖ່ອມໃຈລົງ. ຜູ້ເຊື່ອໃນເມືອງດາມັສກັດໄດ້ຍິນວ່າໂຊໂລເດີນທາງມາເພື່ອຂົ່ມເຫັງຄຣິສຕະຈັກ. ພວກເຂົາຈຶ່ງຄິດວ່າລາວກຳລັງໃຊ້ກົນອຸບາຍຕົວະຍົວະ. ຜູ້ເຊື່ອທັງຫຼາຍຈຶ່ງລະມັດລະວັງຕົວບໍ່ຄິດເຫັນໃຈຄວາມທໍລະມານຂອງລາວ. ໃນຕອນທຳອິດໂຊໂລວາງແຜນຈະຮ່ວມມືກັບຄົນຢິວທີ່ບໍ່ເຊື່ອໃນການປາບປາມຄຣິສຕຽນ ແຕ່ມາບັດນີ້ລາວກໍບໍ່ຄິດທີ່ຈະໄປຫາພວກເຂົາແລ້ວ ເພາະຮູ້ວ່າພວກເຂົາຈະບໍ່ຟັງເລື່ອງທີ່ເກີດຂຶ້ນ. ສະນັ້ນ ເບິ່ງຄືວ່າບໍ່ມີມະນຸດຄົນໃດຈະສົນໃຈລາວເລີຍ. ຄວາມຫວັງດຽວຂອງໂຊໂລ ແມ່ນການຊ່ວຍເຫຼືອຈາກພຣະເຈົ້າ ຜູ້ຊົງພຣະເມດຕາ. ລາວຈຶ່ງຮ້ອງຫາພຣະອົງດ້ວຍຄວາມໂສກເສົ້າເສຍໃຈ. {AA 118.3}

// {AA 119.1}

ໃນເວລາອັນຍາວນານທີ່ໂຊໂລຢູ່ກັບພຣະເຈົ້າຕາມລຳພັງນັ້ນ ລາວໄດ້ທົບທວນພຣະຄຳພີຫຼາຍຕອນທີ່ກ່າວເຖິງການສະເດັດມາຄັ້ງທີ່ໜຶ່ງຂອງພຣະຄຣິສ ແລະ ໄດ້ຄົ້ນຄວ້າຄຳພະຍາກອນຢ່າງລະມັດລະວັງດ້ວຍຄວາມຈື່ຈຳທີ່ໄດ້ຮັບແຮງກະຕຸ້ນຈາກຄວາມເຊື່ອໝັ້ນທີ່ຜຸດຂຶ້ນໃນຈິດໃຈ. ເມື່ອພິຈາລະນາເຖິງຄວາມໝາຍຂອງຄຳພະຍາກອນແລ້ວ ໂຊໂລກໍປະຫຼາດໃຈ ຍ້ອນວ່າຜ່ານມາຕົນເອງບໍ່ໄດ້ເຂົ້າໃຈ ແລະ ຄົນຢິວທົ່ວໄປກໍບໍ່ເຂົ້າໃຈເຊັ່ນກັນ ຈົນພວກເຂົາໄດ້ປະຕິເສດ ບໍ່ເຊື່ອວ່າພຣະເຢຊູແມ່ນພຣະເມຊີອາທີ່ຊົງສັນຍາໄວ້. ບັດນີ້ ຄວາມເຂົ້າໃຈໄດ້ຖືກເປີດອອກ ແລະ ໄດ້ຮູ້ຢ່າງແຈ່ມແຈ້ງວ່າ ຍ້ອນອັກຄະຕິ ແລະ ຄວາມບໍ່ເຊື່ອປົກຫຸ້ມຈິດໃຈ ຕົນຈຶ່ງບໍ່ສາມາດເຂົ້າໃຈໄດ້ວ່າ ພຣະເຢຊູໄທນາຊາເຣັດແມ່ນພຣະເມຊີອາຕາມທີ່ຂຽນໄວ້ໃນຄຳພະຍາກອນ. {AA 119.1}

// {AA 119.2}

ເມື່ອຍອມຈຳນົນຕໍ່ຣິດອຳນາດຂອງພຣະວິນຍານບໍຣິສຸດແລ້ວ ໂຊໂລຈຶ່ງເຫັນຄວາມຜິດຂອງຕົນເອງ ແລະ ໄດ້ຮູ້ຄວາມເລິກເຊິ່ງແຫ່ງພຣະບັນຍັດຂອງພຣະເຈົ້າ. ແຕ່ກ່ອນລາວເຄີຍເປັນຟາຣິຊາຍ ເປັນຄົນທະນົງໂຕ ໝັ້ນໃຈວ່າຄວາມດີຂອງຕົນສາມາດຊ່ວຍໃຫ້ພົ້ນບາບໄດ້ ແຕ່ບັດນີ້ ໂຊໂລໄດ້ຄູ້ເຂົ່າຕໍ່ໜ້າພຣະເຈົ້າໂດຍມີຄວາມຖ່ອມໃຈ ແລະ ຄວາມເຊື່ອທີ່ບໍ່ແອບແຝງຄືກັບເດັກນ້ອຍ. ລາວສາລະພາບຜິດບາບຂອງຕົນ ແລະ ຂໍເພິ່ງໃນຄວາມດີຂອງພຣະເຢຊູ ຜູ້ຖືກຄຶງໄວ້ ແລະ ເປັນຄືນມາຈາກຄວາມຕາຍ. ໂຊໂລປາຖະໜາຢາກໃຫ້ຊີວິດຂອງຕົນສອດຄ້ອງກັບພຣະເຈົ້າ ໃຫ້ເປັນນ້ຳໜຶ່ງໃຈດຽວກັນ ແລະ ຮ່ວມສຳມັກຄີທຳກັບພຣະບິດາ ແລະ ພຣະບຸດ; ລາວຍັງໄດ້ອ້ອນວອນຕໍ່ໜ້າພຣະທີ່ນັ່ງແຫ່ງພຣະຄູນຢ່າງຈິງຈັງ ເພື່ອໃຫ້ພຣະເຈົ້າຊົງອະໄພ ແລະ ຍອມຮັບຕົນ. {AA 119.2}

// {AA 120.1}

ຄຳອະທິຖານຂອງຟາຣິຊາຍຜູ້ກັບໃຈຄົນນີ້ໄດ້ຜົນ. ພຣະເຈົ້າໄດ້ປ່ຽນແປງຄວາມຄິດ ແລະ ທັດສະນະຄະຕິຂອງໂຊໂລດ້ວຍພຣະຄູນຂອງພຣະອົງ. ບັດນີ້ ສະຕິປັນຍາຂອງລາວໄດ້ສອດຄ້ອງປອງດອງກັບແຜນການນິຣັນຂອງພຣະເຈົ້າ. ພຣະເຢຊູ ແລະ ຄວາມຊອບທຳຂອງພຣະອົງສຳຄັນສຳລັບໂຊໂລຫຼາຍກວ່າໂລກທັງໝົດ. {AA 120.1}

// {AA 120.2}

ການຮັບເຊື່ອຂອງໂຊໂລເປັນຫຼັກຖານຈະແຈ້ງ ບົ່ງບອກເຖິງຣິດອຳນາດອັນອັດສະຈັນຂອງພຣະວິນຍານບໍຣິສຸດໃນການດົນໃຈໃຫ້ຄົນສຳນຶກໃນຄວາມຜິດບາບ. ໂຊໂລເຄີຍເຊື່ອຢ່າງຈິງໃຈວ່າ ພຣະເຢຊູໄດ້ລຶບລ້າງກົດບັນຍັດຂອງພຣະເຈົ້າ ແລະ ສອນພວກສາວົກວ່າກົດບັນຍັດເປັນໂມຄະ. ແຕ່ຫຼັງຈາກໄດ້ຮັບເຊື່ອແລ້ວ ລາວຈຶ່ງເຫັນວ່າພຣະເຢຊູໄດ້ສະເດັດມາເພື່ອເຮັດໃຫ້ສຳເລັດຕາມກົດບັນຍັດຂອງພຣະບິດາ ແລະ ເຊື່ອວ່າພຣະເຢຊູແມ່ນຜູ້ກໍ່ຕັ້ງລະບົບການຖວາຍບູຊາຂອງຊາວຢິວ. ໂຊໂລເຫັນວ່າ ເມື່ອພຣະເຢຊູສິ້ນພຣະຊົນເທິງໄມ້ກາງແຂນເຮັດໃຫ້ຄຳພະຍາກອນກ່ຽວກັບພຣະຜູ້ໄຖ່ດັ່ງທີ່ກ່າວໄວ້ໃນພຣະຄຳພີເດີມສໍາເລັດລົງ. {AA 120.2}

// {AA 120.3}

ການຮັບເຊື່ອຂອງໂຊໂລເປັນບົດຮຽນອັນສຳຄັນສຳລັບພວກເຮົາທີ່ຄວນຈື່ໄວ້ສະເໝີ. ພຣະເຢຊູໄດ້ປາກົດໃຫ້ໂຊໂລເຫັນໂດຍກົງ. ພຣະອົງຊົງມີແຜນການໃຫ້ໂຊໂລເຮັດໜ້າທີ່ອັນສຳຄັນເພື່ອພຣະອົງ. ແຕ່ເຖິງຢ່າງນັ້ນກໍຕາມ ພຣະອົງບໍ່ໄດ້ບອກທັນທີວ່າວຽກງານນັ້ນແມ່ນຫຍັງ. ພຣະອົງຊົງເຮັດໃຫ້ໂຊໂລຢຸດຊະງັກ ແລະ ສໍານຶກຜິດເສຍກ່ອນ. ແລ້ວເມື່ອໂຊໂລຖາມວ່າ: “ພຣະອົງປະສົງໃຫ້ຂ້ານ້ອຍເຮັດຢ່າງໃດ?” ພຣະອົງຊົງບອກໃຫ້ລາວໄປຫາຄຣິສຕະຈັກຂອງພຣະອົງ ເພື່ອຮຽນຮູ້ພຣະປະສົງຂອງພຣະເຈົ້າສຳລັບລາວ. {AA 120.3}

// {AA 121.1}

ແສງສະຫວ່າງຈາກພຣະເຈົ້າໄດ້ສ່ອງແຈ້ງໃສ່ຄວາມມືດໃນໃຈຂອງໂຊໂລ ແຕ່ວ່າລາວຕ້ອງໄດ້ຮຽນຮູ້ຈາກພວກສາວົກດ້ວຍ. ພຣະຄຣິສຊົງເປີດເຜີຍຄວາມຈິງ ແລະ ຊົງຊ່ວຍໃຫ້ລາວສຳນຶກຜິດ. ບັດນີ້ລາວຕ້ອງສຶກສາຮໍ່າຮຽນຈາກພວກທີ່ພຣະເຈົ້າໄດ້ແຕ່ງຕັ້ງໃຫ້ປະກາດຄວາມຈິງ. {AA 121.1}

// {AA 121.2}

ໃນຂະນະທີ່ໂຊໂລກໍາລັງອະທິຖານວິງວອນຢູ່ໃນເຮືອນຂອງຢູດາແຕ່ລຳພັງຜູ້ດຽວນັ້ນ ອົງພຣະຜູ້ເປັນເຈົ້າຊົງປາກົດຕໍ່ “ຜູ້ເຊື່ອຄົນໜຶ່ງຊື່ວ່າ ອານາເນຍ.” ພຣະອົງຊົງບອກເພິ່ນວ່າ ໂຊໂລໄທເມືອງຕາໂຊກຳລັງອະທິຖານ ແລະ ຕ້ອງການຄວາມຊ່ວຍເຫຼືອຢູ່. ພຣະເຈົ້າສັ່ງເພິ່ນວ່າ: “ຈົ່ງລຸກຂຶ້ນ ແລະ ໄປຍັງຖະໜົນເອີ້ນວ່າ ສາຍຊື່ ແລ້ວຈົ່ງຖາມຫາຊາຍຄົນໜຶ່ງຢູ່ເຮືອນຢູດາ ຊື່ ໂຊໂລ, ຊາວເມືອງຕາໂຊ, ລາວກຳລັງອະທິຖານຢູ່ ແລະ ລາວໄດ້ເຫັນໃນນີມິດນັ້ນວ່າມີຊາຍຄົນໜຶ່ງຊື່ ອານາເນຍ ໄດ້ເຂົ້າມາວາງມືໃສ່ ເພື່ອໃຫ້ລາວຈະໄດ້ເຫັນຮຸ່ງອີກ.” {AA 121.2}

// {AA 121.3}

ອານາເນຍບໍ່ຢາກເຊື່ອວ່າຖ້ອຍຄໍາຂອງພຣະເຈົ້າເປັນຄວາມຈິງ ເພາະວ່າຂ່າວໂຊໂລຂົ່ມເຫັງຜູ້ເຊື່ອໃນເຢຣູຊາເລັມໄດ້ແຜ່ຂະຫຍາຍຢ່າງກວ້າງຂວາງ. ອານາເນຍຈຶ່ງເວົ້າຂຶ້ນວ່າ: “ຂ້າແດ່ພຣະອົງເຈົ້າ ຫຼາຍຄົນໄດ້ບອກຂ້ານ້ອຍເຖິງເລື່ອງຊາຍຄົນນີ້ ຕະຫຼອດທັງຄວາມຮ້າຍກາດທີ່ລາວໄດ້ເຮັດຕໍ່ໄພ່ພົນບໍຣິສຸດຂອງພຣະອົງໃນເຢຣູຊາເລັມ. ລາວມາທີ່ນີ້ກໍເພາະຖືອຳນາດຈາກຫົວໜ້າປະໂຣຫິດ ເພື່ອຈັບກຸມທຸກຄົນທີ່ນະມັດສະການພຣະອົງ.” ແຕ່ພຣະເຈົ້າໄດ້ສັ່ງຢ່າງເດັດຂາດວ່າ: “ເຈົ້າຈົ່ງໄປເທາະ ເພາະເຮົາໄດ້ເລືອກເອົາຊາຍຄົນນີ້ໃຫ້ຮັບໃຊ້ເຮົາ ເພື່ອລາວຈະນຳເອົາຊື່ຂອງເຮົາໄປຍັງຄົນຕ່າງຊາດ, ບັນດາກະສັດ ແລະ ປະຊາຊົນອິດສະຣາເອນ.” {AA 121.3}

// {AA 121.4}

ອານາເນຍຈຶ່ງປະຕິບັດຕາມທູດສະຫວັນສັ່ງ ແລະ ອອກໄປຊອກຫາໂຊໂລ ຜູ້ທີ່ຫວ່າງບໍ່ດົນມານີ້ໄດ້ຂົ່ມຂູ່ວ່າຈະຂ້າຜູ້ທີ່ເຊື່ອໃນພຣະເຢຊູ; ພໍພົບແລ້ວ ກໍວາງມືໃສ່ຫົວ ແລະ ເວົ້າວ່າ: “ອ້າຍໂຊໂລເອີຍ ອົງພຣະຜູ້ເປັນເຈົ້າ ຄືອົງພຣະເຢຊູເຈົ້າຜູ້ທີ່ໄດ້ປາກົດແກ່ເຈົ້າຕາມທາງທີ່ເຈົ້າກຳລັງມານັ້ນ ໄດ້ຊົງໃຊ້ເຮົາມາເພື່ອເຈົ້າຈະໄດ້ເຫັນຮຸ່ງອີກ ແລະ ເພື່ອເຈົ້າຈະໄດ້ເຕັມໄປດ້ວຍພຣະວິນຍານບໍຣິສຸດ.” {AA 121.4}

// {AA 122.1}

“ໃນທັນທີນັ້ນ ກໍມີສິ່ງໜຶ່ງຄືເກັດປາຕົກຈາກຕາຂອງໂຊໂລ ແລະ ເພິ່ນກໍເຫັນຮຸ່ງອີກ. ໂຊໂລຈຶ່ງລຸກຮັບບັບຕິສະມາ.” {AA 122.1}

// {AA 122.2}

ສະນັ້ນ ໂດຍວິທີນີ້ ພຣະເຢຊູຊົງສຳແດງໃຫ້ເຫັນວ່າ ພຣະອົງຊົງເຫັນຊອບໃນອຳນາດທີ່ຊົງມອບໃຫ້ແກ່ຄຣິສຕະຈັກຂອງພຣະອົງ. ພຣະອົງຈຶ່ງໃຫ້ໂຊໂລໄປຫາຄົນທີ່ພຣະອົງຊົງແຕ່ງຕັ້ງໄວ້. ພຣະເຢຊູໃຫ້ຄຣິສຕະຈັກເປັນຕົວແທນຂອງພຣະອົງໃນໂລກນີ້ ແລະ ມີໜ້າທີ່ນຳພາຄົນບາບທີ່ກັບໃຈໃຫ້ເດີນຕາມທາງແຫ່ງຊີວິດ. {AA 122.2}

// {AA 122.3}

ຫຼາຍຄົນມີແນວຄິດວ່າ ປະສົບການດ້ານຈິດວິນຍານ ແລະ ການເຂົ້າສູ່ຄວາມຈິງຢູ່ລະຫວ່າງເຂົາກັບພຣະຄຣິສເທົ່ານັ້ນ ໂດຍບໍ່ກ່ຽວຂ້ອງກັບຄຣິສຕະຈັກຂອງພຣະອົງ. ພຣະເຢຊູເປັນມິດສະຫາຍຂອງຄົນບາບ ແລະ ຊົງເຫັນໃຈຜູ້ເຄາະຮ້າຍ. ພຣະອົງຊົງມີອຳນາດທັງໝົດ ທັງໃນສະຫວັນ ແລະ ໃນແຜ່ນດິນໂລກ. ແຕ່ພຣະອົງຊົງໃຫ້ຄວາມສຳຄັນຕໍ່ແນວທາງທີ່ພຣະອົງຊົງກຳນົດໄວ້ເພື່ອນຳແສງສະຫວ່າງ ແລະ ຄວາມພົ້ນໄປສູ່ມະນຸດສະໂລກ. ພຣະອົງນຳພາຄົນບາບມາຫາຄຣິສຕະຈັກ ເຊິ່ງພຣະອົງຊົງຕັ້ງໄວ້ ເພື່ອສ່ອງແສງສະຫວ່າງແກ່ຊາວໂລກ. {AA 122.3}

// {AA 122.4}

ໃນຂະນະທີ່ໂຊໂລກຳລັງຫຼົງຜິດ ແລະ ເຕັມໄປດ້ວຍຄວາມຄຽດແຄ້ນຢູ່ນັ້ນ ພຣະຄຣິສຜູ້ທີ່ໂຊໂລຂົ່ມເຫັງຊົງປາກົດແກ່ລາວ ແລະ ຊົງນຳພາລາວມາຫາຄຣິສຕະຈັກອັນເປັນແສງສະຫວ່າງຂອງໂລກ. ໃນກໍລະນີນີ້ ອານາເນຍເປັນຕົວແທນຂອງພຣະເຢຊູ ແລະ ເປັນຕົວແທນຂອງຜູ້ຮັບໃຊ້ຂອງພຣະອົງ ຄືຜູ້ທີ່ພຣະອົງຊົງແຕ່ງຕັ້ງໃຫ້ເຮັດແທນພຣະອົງໃນໂລກນີ້. ອານາເນຍໃນຖານະຕົວແທນຂອງພຣະຄຣິສ ໄດ້ວາງມືໃສ່ຫົວຂອງໂຊໂລ ແລະ ອະທິຖານໃນພຣະນາມຂອງພຣະອົງ, ໂຊໂລຈຶ່ງໄດ້ຮັບພຣະວິນຍານບໍຣິສຸດ. ເຫດການເຫຼົ່ານີ້ແມ່ນໄດ້ເກີດຂຶ້ນໂດຍອ້າງພຣະນາມຂອງພຣະຄຣິສ ແລະ ດ້ວຍອຳນາດຂອງພຣະອົງ. ພຣະເຢຊູເປັນບໍ່ ແລະ ຄຣິສຕະຈັກເປັນຄອງພຣະພອນ. {AA 122.4}
