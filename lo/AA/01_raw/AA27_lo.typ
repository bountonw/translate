= 27

== ເມືອງເອເຟໂຊ

==== ອີງຕາມ ກິດຈະການ 19:1–20.

// {AA 281.1}

ໃນຂະນະທີ່ອາໂປໂລເທດສະໜາຢູ່ເມືອງໂກຣິນໂທ ອາຈານໂປໂລໄດ້ກັບໄປຍັງເມືອງເອເຟໂຊຕາມຄໍາສັນຍາ. ເພິ່ນຍັງໄດ້ໄປຢ້ຽມຢາມກຸງເຢຣູຊາເລັມເປັນເວລາສັ້ນໆແລະພັກຢູ່ເມືອງອັນຕີໂອເຂຍໄລຍະໜຶ່ງ ເຊິ່ງເປັນບ່ອນທີ່ເພິ່ນເຄີຍປະກາດ. ຫຼັງຈາກນັ້ນເພິ່ນກໍເດີນທາງຜ່ານ “ແຂວງຄາລາເຕຍແລະຟີເຄຍ” (ກິດຈະການ 18:23) ໄປຢ້ຽມຢາມຄຣິສຕະຈັກທີ່ເພິ່ນເອງກໍ່ຕັ້ງ ແລະໜຸນໃຈສະມາຊິກໃຫ້ມີຄວາມເຊື່ອເຂັ້ມແຂງຂຶ້ນ. {AA 281.1}

// {AA 281.2}

ໃນສະໄໝຂອງອັກຄະສາວົກ ພາກຕາເວັນຕົກຂອງປະເທດຕວກກີໃນປັດຈຸບັນ ເອີ້ນວ່າແຂວງເອເຊຍ ເຊິ່ງຂຶ້ນຢູ່ກັບອານາຈັກໂຣມ. ເມືອງເອເຟໂຊເປັນເມືອງເອກຂອງແຂວງດັ່ງກ່າວນີ້ ແລະເປັນສູນກາງຂອງການແລກປ່ຽນຄ້າຂາຍ. ທ່າເຮືອຂອງເມືອງນີ້ແອອັດໄປດ້ວຍກໍາປັ່ນ ແລະທະຖົນຫົນທາງກໍເຕັມໄປດ້ວຍຜູ້ຄົນຈາກທົ່ວສາລະທິດ. ເຊັ່ນດຽວກັນກັບເມືອງໂກຣິນໂທ ເມືອງນີ້ເປັນສະໜາມປະກາດທີ່ມີຄວາມຫວັງວ່າຈະປະສົບຜົນສໍາເລັດ. {AA 281.2}

// {AA 282.1}

ຊາວຢິວທີ່ແຈກກະຈາຍກັນຢ່າງກວ້າງຂວາງຢູ່ໃນດິນແດນແຫ່ງຄວາມສີວິໄລຕ່າງກໍລໍຄອຍການສະເດັດມາຂອງພຣະເມຊີອາ. ເມື່ອໂຢຮັນບັບຕິດສະໂຕເທດສະໜາສັ່ງສອນ ຜູ້ຄົນທີ່ເດີນທາງມາຮ່ວມເທດສະການສະຫຼອງໃນກຸງເຢຣູຊາເລັມຫຼາຍຄົນໄດ້ອອກໄປຍັງແມ່ນໍ້າຢໍແດນເພື່ອຟັງເພິ່ນ. ຢູ່ແຄມແມ່ນໍ້ານັ້ນ ພວກເຂົາໄດ້ຍິນສຽງປະກາດວ່າພຣະເຢຊູເປັນພຣະເມຊີອາທີ່ພຣະເຈົ້າຊົງສັນຍາໄວ້ ຈຶ່ງພາກັນນໍາເອົາຂ່າວດີດັ່ງກ່າວໄປປະກາດທົ່ວໂລກ. ໂດຍວິທີນີ້ພຣະເຈົ້າຊົງກະກຽມຫົນທາງສຳລັບການປະກາດຂອງພວກອັກຄະສາວົກ. {AA 282.1}

// {AA 282.2}

ເມື່ອເດີນທາງໄປຮອດເມືອງເອເຟໂຊ ໂປໂລໄດ້ພົບຊາຍສິບສອງຄົນ. ພວກເຂົາເປັນສາວົກຂອງໂຢຮັນບັບຕິດສະໂຕຄືກັນກັບອາໂປໂລ ແລະມີຄວາມຮູ້ກ່ຽວກັບພັນທະກິດຂອງພຣະຄຣິສຄືກັນກັບອາໂປໂລ. ເຖິງວ່າພວກເຂົາຈະບໍ່ມີຄວາມສາມາດຄືອາໂປໂລ ແຕ່ກໍມີຄວາມຈິງໃຈແລະມີຄວາມເຊື່ອອັນດຽວກັນ ຄືພວກເຂົາພະຍາຍາມຫາທາງປະກາດຄວາມຮູ້ທີ່ຕົນໄດ້ຮັບ. {AA 282.2}

// {AA 282.2}

ພີ່ນ້ອງສິບສອງຄົນນີ້ບໍ່ຮູ້ຫຍັງກ່ຽວກັບພັນທະກິດຂອງພຣະວິນຍານບໍລິສຸດ. ເມື່ອໂປໂລຖາມວ່າໄດ້ຮັບພຣະວິນຍານບໍລິສຸດແລ້ວຫຼືບໍ່ ເຂົາທັງຫຼາຍຕອບວ່າ: “ພວກເຮົາບໍ່ເຄີຍໄດ້ຍິນຜູ້ໃດເວົ້າວ່າມີພຣະວິນຍານບໍລິສຸດເຈົ້າ.” ເພິ່ນຖາມຕໍ່ວ່າ: “ຖ້າຢ່າງນັ້ນ ພວກເຈົ້າໄດ້ຮັບບັບຕິດສະມາແນວໃດ?” ແລະພວກເຂົາກໍຕອບວ່າ: “ບັບຕິດສະມາຂອງໂຢຮັນ.” {AA 282.2}

// {AA 282.3}

ແລ້ວໂປໂລກໍອະທິບາຍໃຫ້ພວກເຂົາຮູ້ຄວາມຈິງອັນຍິ່ງໃຫຍ່ອັນເປັນພື້ນຖານຄວາມຫວັງຂອງຄຣິສຕຽນ. ເພິ່ນໄດ້ເລົ່າເລື່ອງຊີວິດຂອງພຣະເຢຊູແລະຄວາມຕາຍອັນປ່າເຖື່ອນແລະໜ້າອັບອາຍຂອງພຣະອົງໃຫ້ພວກເຂົາຟັງ ທັງໄດ້ບອກວ່າພຣະຄຣິສໄດ້ເປັນຄືນມາຈາກຕາຍ ແລະມີໄຊຊະນະເໜືອຄວາມຕາຍແລ້ວ. ໂປໂລທົບທວນຄໍາສັ່ງຂອງພຣະເຢຊູທີ່ຊົງກ່າວວ່າ: “ອໍານາດທັງໝົດໃນສະຫວັນແລະທີ່ແຜ່ນດິນໂລກໄດ້ມອບໃຫ້ແກ່ເຮົາແລ້ວ. ເຫດສະນັ້ນ ພວກເຈົ້າຈົ່ງໄປ ຈົ່ງເຮັດໃຫ້ຄົນທຸກຊາດເປັນລູກສິດ ໃຫ້ເຂົາຮັບບັບຕິດສະມາໃນພຣະນາມແຫ່ງພຣະບິດາ, ພຣະບຸດ, ແລະພຣະວິນຍານບໍລິສຸດເຈົ້າ.” (ມັດທາຍ 28:18, 19.) ເພິ່ນຍັງໄດ້ບອກພວກເຂົາເຖິງພຣະສັນຍາຂອງພຣະຄຣິສທີ່ຊົງກ່າວວ່າຈະສົ່ງພຣະວິນຍານບໍລິສຸດມາ; ອໍານາດຂອງພຣະວິນນັ້ນຈະເຮັດໝາຍສໍາຄັນແລະການອັດສະຈັນໃຫຍ່ຫຼວງຫຼາຍຢ່າງ ເຊິ່ງພຣະສັນຍານີ້ໄດ້ເປັນຈິງຢ່າງສະຫງ່າງາມໃນວັນເພັນເຕຄໍສະເຕແລ້ວ. {AA 282.3}

// {AA 283.1}

ພີ່ນ້ອງເຫຼົ່ານັ້ນຕັ້ງໃຈຟັງໂປໂລດ້ວຍຄວາມຍິນດີ ທັງຮູ້ສຶກຊາບຊຶ້ງໃຈໃນຖ້ອຍຄຳທີ່ເພິ່ນປະກາດ. ດ້ວຍຄວາມເຊື່ອ ພວກເຂົາເຂົ້າໃຈຄວາມຈິງກ່ຽວກັບການເສຍສະຫຼະຂອງພຣະເຢຊູເພື່ອໄຖ່ບາບຂອງມະນຸດ ຈຶ່ງຮັບເອົາພຣະອົງເປັນພຣະຜູ້ໄຖ່ຂອງຕົນ. ແລ້ວພວກເຂົາກໍຮັບບັບຕິດສະມາໃນພຣະນາມຂອງພຣະເຢຊູເຈົ້າ. ເມື່ອໂປໂລ “ວາງມືໃສ່ພວກເຂົາ” ພວກເຂົາກໍໄດ້ຮັບພຣະວິນຍານບໍລິສຸດ ເຮັດໃຫ້ສາມາດເວົ້າພາສາອື່ນແລະເຜີຍພຣະທຳໄດ້. ສະນັ້ນ ພວກເຂົາຈຶ່ງໄດ້ຮັບຄຸນສົມບັດພ້ອມທີ່ຈະປະກາດຂ່າວປະເສີດໃນເມືອງເອເຟໂຊ,ໃນບໍລິເວນໃກ້ຄຽງ ແລະອອກໄປຮັບໃຊ້ຢູ່ທົ່ວແຂວງເອເຊຍ. {AA 283.1}

// {AA 283.2}

ຍ້ອນພີ່ນ້ອງທັງສິບສອງຄົນໄດ້ຖ່ອມຕົນຖ່ອມໂຕ ຍອມຮໍ່າຮຽນ ຈຶ່ງໄດ້ຮັບປະສົບການທີ່ພວກເຂົາມີຄວາມສາມາດອອກໄປປະກາດໃນສະຖານທີ່ຕ່າງໆໄດ້. ແບບຢ່າງຂອງພວກເຂົາເປັນບົດຮຽນອັນລໍ້າຄ່າໃຫ້ແກ່ຄຣິສຕຽນ. ຫຼາຍຄົນບໍ່ມີຄວາມກ້າວໜ້າດ້ານຈິດວິນຍານ ຍ້ອນເປັນຄົນແຂງກະດ້າງ ບໍ່ຍອມຮໍ່າຮຽນ. ຄົນແບບນີ້ພໍໃຈທີ່ຈະຮູ້ພຣະທຳຂອງພຣະເຈົ້າແຕ່ຜິວຜືນເທົ່ານັ້ນ. ພວກເຂົາບໍ່ຢາກປັບປ່ຽນຄວາມເຊື່ອ ຫຼືການປະຕິບັດຂອງຕົນເອງ ຈຶ່ງບໍ່ພະຍາຍາມສະແຫວງຫາຄວາມສະຫວ່າງທີ່ຍິ່ງໃຫຍ່ກວ່າທີ່ຕົນມີຢູ່ແລ້ວ. {AA 283.2}

// {AA 283.3}

ຖ້າຜູ້ທີ່ຕິດຕາມພຣະຄຣິສພຽງແຕ່ສະແຫວງຫາສະຕິປັນຍາຢ່າງຈິງຈັງ ພວກເຂົາຈະພົບຄວາມຈິງຢ່າງຫຼວງຫຼາຍ ເຊິ່ງເປັນຄວາມຈິງທີ່ພວກເຂົາບໍ່ເຄີຍຮູ້ມາກ່ອນ. ຜູ້ທີ່ອຸທິດຕົນໝົດກາຍໝົດໃຈໃຫ້ພຣະເຈົ້າຈະໄດ້ຮັບການຊົງນໍາຈາກພຣະອົງ. ເຖິງວ່າຈະເປັນຄົນຕໍ່າຕ້ອຍແລະຂາດຄວາມສາມາດກໍຕາມ ແຕ່ເມື່ອປະຕິບັດຕາມນໍ້າພຣະໄທຂອງພຣະເຈົ້າຢ່າງຄົບຖ້ວນດ້ວຍຄວາມຮັກແລະຄວາມໄວ້ວາງໃຈແລ້ວ ຄວາມສາມາດຂອງຜູ້ນັ້ນຈະເພີ່ມຂຶ້ນແລະຮັບການຊຳລະໃຫ້ບໍລິສຸດ, ຜູ້ນັ້ນຈະມີຄວາມມຸ່ງໝັ້ນທີ່ສູງສົ່ງ ແລະຈະໄດ້ຮັບພະລັງຈາກພຣະເຈົ້າ. ເມື່ອຮັກຫອມບົດຮຽນແຫ່ງສະຕິປັນຍາຂອງພຣະເຈົ້າ ພຣະອົງຈະມອບໝາຍໜ້າທີ່ອັນສັກສິດໃຫ້ ແລະພຣະອົງຈະຊົງຮັບກຽດຜ່ານຊີວິດຂອງຄົນນັ້ນ ແລະຈະໃຊ້ໃຫ້ລາວເປັນພຣະພອນແກ່ຊາວໂລກ. “ຂໍ້ຄວາມສັ່ງສອນຂອງພຣະອົງໃຫ້ແສງສະຫວ່າງ ແລະນໍາປັນຍາໃຫ້ແກ່ພວກຄົນໂງ່ຈ້າ.” (ເພງສັນລະເສີນ 119:130.) {AA 283.3}

// {AA 284.1}

ໃນທຸກມື້ນີ້ ຫຼາຍຄົນຍັງບໍ່ຮູ້ຈັກການເຮັດວຽກຂອງພຣະວິນຍານບໍລິສຸດໃນໃຈຄືກັບຜູ້ເຊື່ອໃນເມືອງເອເຟໂຊ; ແຕ່ໃນພຣະຄໍາພີ່ບໍ່ມີເລື່ອງໃດທີ່ສອນໄວ້ຢ່າງຈະແຈ້ງເໝືອນເລື່ອງນີ້. ຜູ້ເຜີຍພຣະທຳແລະພວກອັກຄະສາວົກໄດ້ສິດສອນກ່ຽວກັບເລື່ອງນີ້. ພຣະເຢຊູເອງໄດ້ໃຊ້ພືດພັນເປັນຕົວຢ່າງກ່ຽວກັບຣິດອໍານາດຂອງພຣະວິນຍານບໍລິສຸດໃນການຫຼໍ່ລ້ຽງຊີວິດດ້ານຈິດວິນຍານ. ທາດຫຼໍ່ລ້ຽງໃນເຄືອອະງຸ່ນຖືກດູດຂຶ້ນມາຈາກຮາກ ກະຈາຍໄປສູ່ກິ່ງກ້ານ ເຮັດໃຫ້ເຕີບໃຫຍ່ແລະຈໍ່ດອກອອກຜົນ. ອໍານາດຂອງພຣະວິນຍານບໍລິສຸດ ເຊິ່ງເປັນຣິດອໍານາດທີ່ໃຫ້ຊີວິດ ກໍເປັນດັ່ງນັ້ນແຫຼະ ຈະຫຼັ່ງໄຫຼອອກມາຈາກພຣະຜູ້ຊ່ວຍໃຫ້ພົ້ນ, ເຂົ້າໄປສູ່ຈິດໃຈ, ເຮັດໃຫ້ຄວາມມັກຮັກແລະແຮງບັນດານໃຈໄດ້ຮັບການປ່ຽນໃໝ່, ແລະຄວາມຄິດທຸກຢ່າງສອດຄ່ອງຕາມພຣະປະສົງຂອງພຣະເຈົ້າ ທັງເຮັດໃຫ້ຜູ້ທີ່ໄດ້ຮັບຣິດອໍານາດນັ້ນເກີດດອກອອກຜົນໃນການສ້າງຄວາມດີ. {AA 284.1}

// {AA 284.2}

ຄົນເຮົາບໍ່ສາມາດເບິ່ງເຫັນພຣະວິນບໍລິສຸດໄດ້ ແລະວິທີທີ່ພຣະອົງຫຼໍ່ລ້ຽງຊີວິດດ້ານຈິດວິນຍານຂອງຄົນເຮົາກໍເໜືອຄໍາອະທິບາຍຂອງມະນຸດ. ແຕ່ການເຄື່ອນໄຫວຂອງພຣະອົງສອດຄ່ອງກັບພຣະຄໍາພີສະເໝີ. ທັງຊີວິດຝ່າຍຮ່າງກາຍແລະຊີວິດດ້ານຈິດວິນຍານກໍລ້ວນແຕ່ຄືກັນ. ຊີວິຝ່າຍຮ່າງກາຍໄດ້ຮັບການຄໍ້າຊູດ້ວຍຣິດອໍານາດຂອງພຣະເຈົ້າໃນທຸກຂະນະ; ແຕ່ບໍ່ແມ່ນຫຼໍ່ລ້ຽງດ້ວຍການອັດສະຈັນໂດຍກົງ ຫາກແຕ່ວ່າເປັນການຫຼໍ່ລ້ຽງດ້ວຍພຣະພອນທີ່ພຣະເຈົ້າປະທານໃຫ້ໃນວົງຢື້ເຖິງຂອງຄົນເຮົາ. ໃນທໍານອງດຽວກັນ ຊີວິດດ້ານຈິດວິນຍານໄດ້ຮັບການຫຼໍ່ລ້ຽງດ້ວຍການນຳໃຊ້ສິ່ງເຫຼົ່ານັ້ນທີ່ພຣະເຈົ້າປະທານໃຫ້. ຖ້າຜູ້ທີ່ຕິດຕາມພຣະຄຣິສຢາກເຕີບໂຕ “ເປັນຄົນໃຫຍ່ເຕັມສ່ວນ ຄືເຕັມເຖິງຂະໜາດຄວາມສົມບູນຂອງພຣະຄຣິສ” (ເອເຟໂຊ 4:13) ຜູ້ນັ້ນຈະຕ້ອງກິນອາຫານແຫ່ງຊີວິດແລະດື່ມນໍ້າແຫ່ງຄວາມພົ້ນ. ຜູ້ນັ້ນຕ້ອງເຝົ້າລະວັງ, ຕ້ອງອະທິຖານ, ຕ້ອງປະຕິບັດ ແລະຟັງຄໍາສັ່ງສອນຂອງພຣະເຈົ້າໃນທຸກເລື່ອງຕາມທີ່ຂຽນໄວ້ໃນພຣະທຳຂອງພຣະອົງ. {AA 284.2}

// {AA 285.1}

ຍັງມີບົດຮຽນໜຶ່ງອີກທີ່ພວກເຮົາສາມາດຮຽນຮູ້ໄດ້ຈາກຄົນຢິວສິບສອງຄົນທີ່ຮັບເຊື່ອນັ້ນ. ເມື່ອໂຢຮັນພາຮັບບັບຕິດສະມາ ພວກເຂົາຍັງບໍ່ມີຄວາມເຂົ້າໃຈລະອຽດກ່ຽວກັບພາລະກິດຂອງພຣະຄຣິສໃນການເປັນຜູ້ແບກຫາບຄວາມຜິດບາບຂອງມະນຸດ. ພວກເຂົາມີຄວາມເຂົ້າໃຈຜິດຢ່າງຮ້າຍແຮງຫຼາຍຢ່າງ. ແຕ່ເມື່ອຮູ້ຄວາມຈິງຢ່າງແຈ່ມແຈ້ງແລ້ວ ພວກເຂົາກໍຮັບເອົາພຣະຄຣິສເປັນພຣະຜູ້ໄຖ່ຂອງຕົນດ້ວຍໃຈຍິນດີ. ເມື່ອຄວາມເຂົ້າໃຈໄດ້ຮັບການພັດທະນາຂຶ້ນແລ້ວ ວິຖີຊີວິດກໍຕ້ອງປ່ຽນແປງໃໝ່ເຊັ່ນກັນ. ພໍໄດ້ຮັບເອົາຄວາມເຊື່ອອັນບໍລິສຸດກວ່າເກົ່າ ຊີວິດຂອງພວກເຂົາກໍປ່ຽນແປງ. ເພື່ອສະແດງໃຫ້ເຫັນການປ່ຽນແປງດັ່ງກ່າວ ທັງເພື່ອປະກາດວ່າຕົນໄດ້ຮັບເຊື່ອໃນພຣະຄຣິສແລ້ວ ພວກເຂົາໄດ້ຮັບບັບຕິດສະມາຄືນໃໝ່ ໃນພຣະນາມຂອງພຣະເຢຊູ. {AA 285.1}

// {AA 285.2}

ໃນເມືອງເອເຟໂຊ ໂປໂລໄດ້ເລີ່ມຕົ້ນປະກາດດ້ວຍການເທດສະໜາສັ່ງສອນໃນທໍາມະສາລາຢິວກ່ອນ ອີງຕາມທໍານຽມທີ່ເພິ່ນເຄີຍປະຕິບັດມາ. ເພິ່ນໄດ້ປະກາດໃນເມືອງນີ້ເປັນເວລາສາມເດືອນ “ປະກາດເຖິງອານາຈັກຂອງພຣະເຈົ້າແລະຊັກຊວນໃຫ້ພວກເຂົາຮັບເຊື່ອ.” ໃນເບື້ອງຕົ້ນເພິ່ນໄດ້ຮັບການຕ້ອນຮັບເປັນຢ່າງດີ ແຕ່ຖັດມາຖືກຕໍ່ຕ້ານຢ່າງຮຸນແຮງ ບໍ່ຕ່າງຫຍັງກັບໃນສະຖານທີ່ອື່ນໆ. “ມີບາງຄົນໃຈແຂງແລະບໍ່ຍອມເຊື່ອ ຊໍ້າຍັງເວົ້າຄໍາຫຍາບຊ້າຕໍ່ໜ້າຄົນທັງຫຼາຍ ເຖິງທາງຂອງອົງພຣະຜູ້ເປັນເຈົ້າ.” ເມື່ອພວກເຂົາສືບຕໍ່ປະຕິເສດຂ່າວປະເສີດ ເພິ່ນຈຶ່ງເຊົາ ບໍ່ເທດສະໜາໃນທໍາມະສາລາ. {AA 285.2}

// {AA 285.3}

ພຣະວິນຍານຂອງພຣະເຈົ້າໄດ້ເຄື່ອນໄຫວແລະຮ່ວມນໍາໂປໂລໃນການປະກາດກັບຄົນຮ່ວມຊາດຂອງເພິ່ນ. ມີຫຼັກຖານພຽງພໍໃຫ້ທຸກຄົນທີ່ປາຖະໜາຢາກຮູ້ຄວາມຈິງເຊື່ອຖືໄດ້ ແຕ່ວ່າຫຼາຍຄົນໄດ້ປ່ອຍໃຫ້ອະຄະຕິແລະຄວາມບໍ່ເຊື່ອຄອບຄອງຈິດໃຈຂອງຕົນ ຈຶ່ງປະຕິເສດຫຼັກຖານອັນແໜ້ນໜາທີ່ສຸດເຫຼົ່ານັ້ນ. ຍ້ອນຢ້ານວ່າພວກຜູ້ເຊື່ອຈະຕົກຢູ່ໃນອັນຕະລາຍຖ້າຫາກຍັງສືບຕໍ່ຄົບຫາສະມາຄົມກັບຜູ້ທີ່ຕໍ່ຕ້ານຄວາມຈິງ ໂປໂລຈຶ່ງປີກໂຕອອກແລະເຕົ້າໂຮມຜູ້ເຊື່ອເຂົ້າເປັນກຸ່ມຕ່າງຫາກ ໂດຍໄດ້ສືບຕໍ່ສິດສອນຢູ່ໃນຫ້ອງປະຊຸມຂອງທ່ານຕີລາໂນ ເຊິ່ງເປັນອາຈານມີຊື່ສຽງພໍສົມຄວນ. {AA 285.3}

// {AA 286.1}

ອາຈານໂປໂລເຫັນວ່າ “ມີໂອກາດອັນດີທີ່ສຸດສໍາລັບດໍາເນີນພາລະກິດອັນຍິ່ງໃຫຍ່” ເຖິງວ່າ “ມີຜູ້ຕໍ່ຕ້ານຈໍານວນຫຼວງຫຼາຍກໍຕາມ.” (1 ໂກລິນໂທ 16:9.) ເມືອງເອເຟໂຊບໍ່ເປັນພຽງແຕ່ເມືອງທີ່ໃຫຍ່ໂຕມະໂຫຼານເທົ່ານັ້ນ ແຕ່ຍັງເປັນເມືອງທີ່ມີຄວາມເສື່ອມໂຊມທີ່ສຸດໃນເຂດເອເຊຍ. ຄວາມງົມງວາຍແລະການຍົວະເຍົ້າກາມອາລົມໄດ້ຄອບງໍາຈິດໃຈຂອງປະຊາຊົນອັນຄັບຄາໜາແໜ້ນຂອງເມືອງນີ້. ວັດວາອາຮາມຕ່າງໆໄດ້ກາຍເປັນບ່ອນລີ້ຊ້ອນຂອງໂຈນທຸກປະເພດ ແລະເປັນບ່ອນເຜາະປູກຄວາມຊົ່ວ. {AA 286.1}

// {AA 286.2}

ເມືອງເອເຟໂຊເປັນບ່ອນກາບໄຫວ້ທີ່ມີຊື່ສຽງຂອງເທບທິດາອາເຕມາ. ວິຫານຂອງ “ພະອາເຕມາຂອງຊາວເອເຟໂຊ” ໃຫຍ່ໂຕມະໂຫຼານຊ່າລືທົ່ວຂົງເຂດເອເຊຍແລະທົ່ວໂລກ. ຄວາມງົດງາມຂອງວິຫານນັ້ນໄດ້ກາຍເປັນຄວາມພາກພູມໃຈບໍ່ພຽງແຕ່ຂອງເມືອງ ແຕ່ລວມທັງປະເທດ. ຜູ້ຄົນຊ່າລືວ່າຮູບປັ້ນພະອາເຕມາຕົກລົງມາຈາກຟ້າ ມີລວດລາຍອັກສອນຈາລຶກທີ່ເຊື່ອກັນວ່າມີຣິດເດດຍິ່ງໃຫຍ່. ມີຜູ້ຂຽນຊາວເອຟາໂຊຫຼາຍຄົນໄດ້ຂຽນຕໍາລາອະທິບາຍຄວາມໝາຍແລະວິທີນ້້ຳໃຊ້ສັນຍະລັກແລະອັກສອນເຫຼົ່ານັ້ນ. {AA 286.2}

// {AA 286.3}

ທ່າມກາງຜູ້ທີ່ສຶກສາຄົ້ນຄວ້າຕໍາລາອັນລ້້ຳຄ່າເຫຼົ່ານັ້ນແມ່ນບັນດານັກເວດມົນທີ່ມີອິດທິພົນສູງຕໍ່ຈິດໃຈຂອງຜູ້ທີ່ງົມງວາຍ ກາບໄຫວ້ບູຊາຮູບພະດັ່ງກ່າວ. {AA 286.3}

// {AA 286.4}

ພຣະເຈົ້າໄດ້ໃຫ້ສັນຍານພິເສດວ່າພຣະອົງຊົງພໍພຣະໄທໃນການເຮັດວຽກຂອງໂປໂລໃນເມືອງເອເຟໂຊ. ຣິດອໍານາດຂອງພຣະເຈົ້າໄດ້ສະຖິດຢູ່ນໍາການຮັບໃຊ້ຂອງເພິ່ນ ແລະມີຫຼາຍຄົນໄດ້ຖືກປິ່ນປົວໃຫ້ດີພະຍາດ. “ພຣະເຈົ້າໄດ້ເຮັດການອັດສະຈັນອັນແປກປະຫຼາດຜ່ານອາຈານໂປໂລ. ແມ່ນແຕ່ແພເຊັດເຫື່ອກັບແພກັນເປື້ອນທີ່ເພິ່ນໃຊ້ ເຊິ່ງຖືກໄປວາງໃສ່ຄົນເຈັບປ່ວຍ ແລະໂລກໄພໄຂ້ເຈັບຕ່າງໆຂອງພວກເຂົາກໍຫາຍດີ ແລະບັນດາຜີຊົ່ວຮ້າຍທີ່ສິງກໍອອກໄປຈາກພວກເຂົາດ້ວຍ.” ການສໍາແດງອໍານາດເໜືອທໍາມະຊາດນີ້ອັດສະຈັນກວ່າທີ່ເຄີຍມີມາໃນເມືອງເອເຟໂຊ ແລະບໍ່ມີນັກຫຼິ້ນກົນຫຼືນັກເວດມົນຄົນໃດສາມາດຮຽນແບບໄດ້. ເນື່ອງຈາກການອັດສະຈັນເຫຼົ່ານີ້ເກີດຂຶ້ນໂດຍອ້າງພຣະນາມຂອງອົງພຣະເຢຊູເຈົ້າໄທນາຊາເຣັດ ຊາວເມືອງດັ່ງກ່າວກໍໄດ້ມີໂອກາດເຫັນວ່າ ພຣະເຈົ້າແຫ່ງຟ້າສະຫວັນມີຣິດອໍານາດຍິ່ງໃຫຍ່ກວ່າໝໍມົນທີ່ກາບໄຫວ້ບູຊາພະອາເຕມາ. ຢ່າງນີ້ແຫຼະ ພຣະເຈົ້າຊົງໃຫ້ກຽດຜູ້ຮັບໃຊ້ຂອງພຣະອົງໃຫ້ມີຄວາມໂດດເດັ່ນກວ່າຄົນທີ່ກາບໄຫວ້ຮູບເຄົາລົບແລະຍິ່ງໄປກວ່ານັ້ນ ໃຫ້ຢູ່ເໜືອນັກເວດມົນທີ່ມີອຳນາດແລະຊື່ສຽງທີ່ສຸດ. {AA 286.4}

// {AA 287.1}

ແຕ່ພຣະເຈົ້າ ຜູ້ມີຣິດອໍານາດເໜືອວິນຍານຮ້າຍຕ່າງໆ ຄືຜູ້ທີ່ໄດ້ມອບຣິດອໍານາດໃຫ້ຜູ້ຮັບໃຊ້ຂອງພຣະອົງ. ພຣະອົງກຳລົງຈະເຮັດໃຫ້ຜູ້ທີ່ໝິ່ນປະໝາດພຣະນາມອັນສັກສິດຂອງພຣະອົງອັບອາຍຂາຍໜ້າເຕິມຂຶ້ນອີກ. ກົດບັນຍັດຂອງໂມເຊຫ້າມບໍ່ໃຫ້ໃຊ້ເວດມົນ ເຊິ່ງຖ້າຝ່າຝືນມີໂທດປະຫານຊີວິດ ແຕ່ວ່າຫຼາຍຄັ້ງຄົນຢິວທີ່ປະຖິ້ມພຣະເຈົ້າໄດ້ລັກເຮັດຢ່າງລັບໆ. ຄາວທີ່ໂປໂລຢູ່ເມືອງເອເຟໂຊ ມີ “ພວກຢິວບາງຄົນທີ່ທ່ຽວໄປມາ ເປັນໝໍຂັບໄລ່ຜີຊົ່ວຮ້າຍ.” ພໍເຫັນໂປໂລເຮັດການອັດສະຈັນ ພວກເຂົາ “ກໍພະຍາຍາມໃຊ້ນາມຊື່ຂອງອົງພຣະເຢຊູເຈົ້າກະທໍາການນີ້ເໝືອນກັນ.” ພວກລູກຊາຍເຈັດຄົນຂອງຫົວໜ້າປະໂຣຫິດຊາວຢິວໄດ້ລອງເຮັດເບິ່ງ. ເມື່ອພົບຊາຍຄົນໜຶ່ງມີຜີຊົ່ວຮ້າຍເຂົ້າສິງ ຈຶ່ງສັ່ງຜີນັ້ນວ່າ: “ກູສັ່ງພວກສູໃນນາມຂອງພຣະເຢຊູເຈົ້າທີ່ໂປໂລປະກາດນັ້ນ.” “ແຕ່ຜີຊົ່ວຮ້າຍທີ່ເຂົ້າສິງໄດ້ຕອບຄົນເຫຼົ່ານັ້ນວ່າ, ‘ພຣະເຢຊູເຈົ້າ ເຮົາກໍລຶ້ງເຄີຍ ແລະໂປໂລເຮົາກໍຮູ້ຈັກເໝືອນກັນ, ແຕ່ພວກສູແມ່ນໃຜ?’ ຄົນທີ່ຜີຊົ່ວຮ້າຍເຂົ້າສິງນັ້ນໄດ້ໂດດໃສ່ຄົນເຫຼົ່ານັ້ນ ຕີຕ່ອຍພວກເຂົາຈົນເປັນບາດຕາມຕົນຕົວ ແລະ ຈີກເສື້ອຜ້າຂອງພວກເຂົາ ຈົນພວກເຂົາແລ່ນປົບໜີແຕ່ໂຕເປົ່າ.” {AA 287.1}

// {AA 288.1}

ສິ່ງນີ້ເປັນຂໍ້ພິສູດອັນຊັດເຈນກ່ຽວກັບຄວາມສັກສິດແຫ່ງພຣະນາມຂອງພຣະເຢຊູຄຣິສເຈົ້າ ແລະໄດ້ສະແດງໃຫ້ເຫັນເຖິງຄວາມອັນຕະລາຍທີ່ຈະເກີດຂຶ້ນເມື່ອຜູ້ທີ່ບໍ່ມີຄວາມເຊື່ອໃຊ້ພຣະນາມຂອງພຣະອົງ. “ປະຊາຊົນຕ່າງກໍຢ້ານກົວຫຼາຍທີ່ສຸດ ແລະພຣະນາມຂອງພຣະເຢຊູເຈົ້າກໍເປັນທີ່ຍ້ອງຍໍສັນລະເສີນຫຼາຍຢ່າງສູງສຸດ.” {AA 288.1}

// {AA 288.2}

ຄວາມຈິງທີ່ຖືກປົກປິດໃນເມື່ອກ່ອນ ບັດນີ້ໄດ້ຖືກເປີດເຜີຍແລ້ວ. ເຖິງວ່າເປັນຄຣິສຕຽນ ແຕ່ຜູ້ເຊື່ອບາງຄົນຍັງບໍ່ປະລະຄວາມເຊື່ອຖືງົມງວາຍຕ່າງໆ. ບາງຄົນຍັງສືບຕໍ່ໃຊ້ເວດມົນກົນຄາຖາ. ມາບັດນີ້ພວກເຂົາສຳນຶກຜິດແລ້ວ. “ຄົນທີ່ເຊື່ອຫຼາຍຄົນໄດ້ມາສາລະພາບບາບກໍາ ແລະເວົ້າຢ່າງເປີດເຜີຍເຖິງການທີ່ຕົນໄດ້ເຄີຍກະທໍາ.” ຜົນອັນດີນີ້ໄດ້ກະຈາຍໄປຮອດພວກໝໍມົນບາງຄົນດ້ວຍ ແລະພວກເຂົາ “ໄດ້ເອົາຕໍາລາຂອງຕົນມາແລະຈູດໄຟເຜົາຖິ້ມຕໍ່ໜ້າຄົນທັງຫຼາຍ, ຕໍາລາເຫຼົ່ານັ້ນເມື່ອຕີລາຄາລວມກັນແລ້ວ ທັງໝົດຕົກເປັນເງິນຫ້າໝື່ນຫຼຽນ.”1 {AA 288.2}

// {AA 288.3}

ການເຜົາຕໍາລາເວດມົນຖິ້ມນັ້ນສະແດງໃຫ້ເຫັນວ່າຊາວເມືອງເອຟາໂຊທີ່ເຊື່ອໃໝ່ນັ້ນໄດ້ກຽດຊັງຄວາມງົມງວາຍທີ່ພວກເຂົາເຄີຍຍຶດຖື. ຍ້ອນການໃຊ້ເວດມົນກົນຄາຖານັ້ນ ພຣະເຈົ້າບໍ່ພໍພຣະໄທໃນພວກເຂົາ ເຮັດໃຫ້ຈິດວິນຍານຂອງຕົນເອງຕົກຢູ່ໃນອັນຕະລາຍ. ຄາວນີ້ພວກເຂົາໄດ້ຫັນມາກຽດຊັງເວດມົນກົນຄາຖາເຫຼົ່ານັ້ນ. ພວກເຂົາໄດ້ພິສຸດການຮັບເຊື່ອອັນແທ້ຈິງ. {AA 288.3}

// {AA 288.4}

ຕໍາລາເວດມົນເຫຼົ່ານັ້ນມີຄາຖາທີ່ໃຊ້ສື່ສານກັບວິນຍານຊົ່ວຮ້າຍ ເຊິ່ງເປັນວິທີນະມັດສະການຊາຕານ ຄືວິທີອ້ອນວອນຂໍຄວາມຊ່ວຍເຫຼືອແລະສື່ສານກັບຊາຕານ. ຖ້າຮັກສາຕໍາລາເຫຼົ່ານັ້ນໄວ້ກໍເທົ່າກັບເປັນການເປີດປະຕູຮັບເອົາການທົດລອງ; ຖ້າຂາຍກໍເປັນການຖິ້ມການທົດລອງໃຫ້ຄົນອື່ນ. ພວກເຂົາໄດ້ປະຖິ້ມອານາຈັກແຫ່ງຄວາມມືດແລ້ວ ຈຶ່ງບໍ່ຮູ້ສຶກເສຍດາຍທຳລາຍປື້ມເຫຼົ່ານັ້ນບໍ່ວ່າຈະຕ້ອງເສຍສະຫຼະສໍ່າໃດກໍຕາມ. ດ້ວຍເຫດນັ້ນ ຄວາມຈິງຈຶ່ງໄດ້ຮັບໄຊຊະນະເໜືອຄວາມຮູ້ສຶກແລະການຮັກເງິນຮັກຄໍາຂອງມະນຸດ. {AA 288.4}

// {AA 289.1}

ຍ້ອນການສໍາແດງຣິດອໍານາດຂອງພຣະຄຣິສຄັ້ງນີ້ ຄຣິສຕະສາສະໜາໄດ້ຮັບໄຊຊະນະອັນໃຫຍ່ຫຼວງທ່າມກາງທີ່ໝັ້ນຂອງຄວາມງົມງວາຍ. ພະລັງນີ້ໄດ້ແຜ່ຂະຫຍາຍຢ່າງກວ້າງຂວາງເກີນຄວາມຄາດເດົາຂອງໂປໂລເອງ. ຂ່າວນີ້ໄດ້ແຜ່ກະຈາຍອອກຈາກເມືອງເອເຟໂຊໄປຍັງເມືອງອື່ນໆ ແລະວຽກງານການປະກາດເລື່ອງຂອງພຣະຄຣິສກໍໄດ້ຮັບກໍາລັງອັນແຮງກ້າ. ເມື່ອເວລາຜ່ານໄປຢ່າງດົນນານ ເຫດການນີ້ກໍຍັງຝັງຢູ່ໃນຄວາມຊົງຈໍາແລະໄດ້ກາຍເປັນເຄື່ອງມືໃນການພາຄົນມາຮັບເຊື່ອຂ່າວປະເສີດ. {AA 289.1}

// {AA 289.2}

ຫຼາຍຄົນຄິດວ່າການເຊື່ອຖືແບບງົມງວາຍໄດ້ໝົດໄປຈາກໂລກກ່ອນສະຕະວັດທີ່ຊາວແລ້ວ. ແຕ່ພຣະທຳຂອງພຣະເຈົ້າແລະຫຼັກຖານໃນປະຈຸບັນໄດ້ຢັ້ງຢືນໃຫ້ເຫັນວ່າການນໍາໃຊ້ເວດມົນກົນຄາຖາຍັງມີຢູ່ ແລະບໍ່ແຕກຕ່າງຫຍັງກັບໃນສະໄໝກ່ອນ. ເວດມົນກົນຄາຖາໃນສະໄໝບູຮານທີ່ຈິງແລ້ວກໍແມ່ນອັນດຽວກັນກັບລັດທິເຂົ້າຮ່າງຊົງເຂົ້າຜິໃນປັດຈຸບັນ. ຊາຕານເຂົ້າເຖິງຈິດໃຈຂອງຄົນນັບລ້ານໄດ້ ໂດຍປອມຕົວເປັນຍາດພີ່ນ້ອງຜູ້ທີ່ຕາຍແລ້ວ. ພຣະຄໍາພີໄດ້ຂຽນໄວ້ວ່າ: “ຜູ້ທີ່ຕາຍໄປແລ້ວກໍບໍ່ຮູ້ຫຍັງເລີຍ.” (ປັນຍາຈານ 9:5.) ຄວາມຄິດ, ຄວາມຮັກ, ຄວາມຊັງຂອງພວກເຂົາໄດ້ຕາຍໄປພ້ອມກັບລົມຫາຍໃຈສຸດທ້າຍ. ຄົນຕາຍບໍ່ມີສ່ວນຮ່ວມກັບຄົນເປັນ. ແຕ່ຊາຕານໄດ້ໃຊ້ກົນອຸບາຍເດີມຂອງມັນເພື່ອຫຼອກລວງມະນຸດ. {AA 289.2}

// {AA 290.1}

ຜູ້ທີ່ເຈັບເປັນ ຜູ້ທີ່ສູນເສຍຍາດພີ່ນ້ອງ ຜູ້ທີ່ຢາກຮູ້ຢາກເຫັນຫຼາຍຄົນສື່ສານກັບວິນຍານຊົ່ວຮ້າຍຜ່ານການຊົງເຈົ້າເຂົ້າຜີ. ຜູ້ທີ່ເຮັດສິ່ງນີ້ຕົກຢູ່ໃນອັນຕະລາຍ. ພຣະທຳຂອງພຣະເຈົ້າໄດ້ກ່າວໄວ້ແລ້ວວ່າພຣະເຈົ້າຊົງກຽດຊັງສິ່ງດັ່ງກ່າວ. ໃນສະໄໝກ່ອນ ພຣະເຈົ້າຊົງລົງໂທດກະສັດອົງໜຶ່ງຢ່າງຮ້າຍແຮງ ຍ້ອນກະສັດອົງນັ້ນໄປຫາໝໍຜີ. ພຣະອົງກ່າວວ່າ: “ເປັນຫຍັງພວກເຈົ້າຈຶ່ງຈະໄປປຶກສາບາອານເຊບຸບພະຂອງຊາວເອັກໂຣນ? ພວກເຈົ້າຄິດວ່າຢູ່ໃນຊາດອິດສະຣາເອນບໍ່ມີພຣະເຈົ້າຊັ້ນບໍ? ຈົ່ງໄປບອກກະສັດວ່າ ອົງພຣະຜູ້ເປັນເຈົ້າກ່າວດັ່ງນີ້: ‘ເຈົ້າຈະບໍ່ຫາຍດີຈາກການເຈັບເປັນນີ້ດອກ ເຈົ້າຈະຕາຍ.’” (2 ກະສັດ 1:3, 4.) {AA 290.1}

// {AA 290.2}

ໃນສະໄໝກ່ອນມີນັກເວດມົນ. ໃນສະໄໝນີ້ກໍມີນາງທຽມ, ໝໍຕາທິບ, ແລະໝໍດູໝໍເດົາຕ່າງໆ. ສຽງແມ່ມົດແລະໝໍຜີທີ່ດັງຂຶ້ນໃນເມືອງເອນໂດເຣແລະເມືອງເອເຟໂຊຍັງຄົງຊັກຈູງມະນຸດໄປສູ່ຄວາມຜິດ. ຖ້າຕາຂອງພວກເຮົາຖືກເປີດ ເຮົາກໍຈະເຫັນພວກທູດແຫ່ງຄວາມຊົ່ວຮ້າຍກໍາລັງໃຊ້ກົນອຸບາຍທຸກຢ່າງເພື່ອຫຼອກລວງແລະທໍາລາຍມະນຸດຢູ່. ບ່ອນໃດກໍຕາມມີການຊັກຈູງໃຫ້ມະນຸດຫຼົງລືມພຣະເຈົ້າ ໃນບ່ອນນັ້ນຊາຕານກໍສວຍໃຊ້ອໍານາດຂອງມັນ. ເມື່ອຄົນເຮົາຍອມຕໍ່ອິດທິພົນຂອງມັນ ຈິດໃຈກໍຈະສັບສົນແລະເປິເປື້ອນ. ຄົນໃນສະໄໝນີ້ຄວນຟັງຄໍາສອນທີ່ອາຈານໂປໂລໄດ້ມອບໃຫ້ຄຣິສຕະຈັກເອເຟໂຊ. “ຢ່າເຂົ້າໄປມີສ່ວນໃດໆກັບການກະທໍາຝ່າຍຄວາມມືດອັນບໍ່ມີປະໂຫຍດຫຍັງ ແຕ່ຈົ່ງເປີດເຜີຍສິ່ງເຫຼົ່ານັ້ນ.” (ເອເຟໂຊ 5:11.) {AA 290.2}
