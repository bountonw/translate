= 52

== ໝັ້ນຄົງຈົນເຖິງທີ່ສຸດ

==== ອີງຕາມພຣະທຳ 2 ເປໂຕ.

// {AA 529.1}

ໃນຈົດໝາຍສະບັບທີສອງຂອງອັກຄະສາວົກເປໂຕ ເຊິ່ງຂຽນເຖິງບັນດາຜູ້ທີ່ໄດ້ຮັບ “ຄວາມເຊື່ອອັນປະເສີດ” ຄືກັນກັບເພິ່ນເອງ ເພິ່ນໄດ້ກ່າວກ່ຽວກັບແຜນການຂອງພຣະເຈົ້າສໍາລັບການພັດທະນາລັກສະນະຂອງຄຣິສຕຽນ. ເພິ່ນໄດ້ກ່າວດັ່ງນີ້: {AA 529.1}

// {AA 529.2}

“ຂໍໃຫ້ພຣະຄຸນ ແລະ ສັນຕິສຸກ ຈົ່ງເພີ່ມຈະວີຄູນແກ່ເຈົ້າທັງຫຼາຍ ໂດຍການຮູ້ຈັກໃນພຣະເຈົ້າ ແລະ ໃນພຣະເຢຊູເຈົ້າ ອົງພຣະຜູ້ເປັນເຈົ້າຂອງພວກເຮົາ. ດ້ວຍເຫັນແລ້ວວ່າ ລິດເດດຂອງພຣະເຈົ້າໄດ້ຊົງປະທານສິ່ງສາລະພັດແກ່ພວກເຮົາ ເຊິ່ງຈໍາເປັນຕໍ່ຊີວິດ ແລະ ຕໍ່ການດໍາເນີນຕາມທາງຂອງພຣະເຈົ້າ ໂດຍການຮູ້ຈັກພຣະອົງ ຜູ້ທີ່ຊົງເອີ້ນພວກເຈົ້າດ້ວຍສະຫງ່າລາສີ ແລະ ຄວາມລໍ້າເລີດຂອງພຣະອົງເອງ. ດ້ວຍສິ່ງເຫຼົ່ານັ້ນ ພຣະອົງໄດ້ຊົງປະທານພຣະສັນຍາປະເສີດອັນໃຫຍ່ຫຼວງແກ່ເຮົາທັງຫຼາຍ ເພື່ອວ່າດ້ວຍສິ່ງເຫຼົ່ານີ້ ພວກເຈົ້າຈິ່ງໜີພົ້ນໄດ້ຈາກຄວາມເສື່ອມໂຊມທີ່ມີຢູ່ໃນໂລກນີ້ເພາະຕັນຫາ ແລະ ໄດ້ຮັບສ່ວນໃນສະພາບຂອງພຣະອົງ. {AA 529.2}

// {AA 529.3}

“ເພາະເຫດນີ້ແຫຼະ ເຈົ້າທັງຫຼາຍຈົ່ງອົດສາພະຍາຍາມຈົນສຸດກໍາລັງ ເພື່ອຈະເອົາຄຸນຄວາມດີເພີ່ມຄວາມເຊື່ອ ແລະ ເອົາຄວາມຮູ້ເພີ່ມຄວາມດີ. ເອົາຄວາມຮູ້ຈັກບັງຄັບຕົນເພີ່ມຄວາມຮູ້ ເອົາ [ຄວາມອົດທົນ]1 ເພີ່ມຄວາມບັງຄັບຕົນ ເອົາຄວາມເຫຼື້ອມໃສໃນພຣະເຈົ້າເພີ່ມ [ຄວາມອົດທົນ]. ເອົາຄວາມຮັກພີ່ນ້ອງເພີ່ມຄວາມເຫຼື້ອມໃສໃນພຣະເຈົ້າ ແລະ ເອົາຄວາມຮັກຄົນທົ່ວໄປເພີ່ມຄວາມຮັກພີ່ນ້ອງ. ດ້ວຍວ່າ, ຖ້າສິ່ງເຫຼົ່ານີ້ມີຢູ່ໃນພວກເຈົ້າຢ່າງບໍລິບູນແລ້ວ ກໍຈະເຮັດໃຫ້ພວກເຈົ້າເປັນຄົນດຸໝັ່ນ ແລະ ເກີດຜົນໃນການຮູ້ຈັກອົງພຣະເຢຊູຄຣິສເຈົ້າຂອງເຮົາທັງຫຼາຍ.” {AA 529.3}

// {AA 530.1}

ຖ້ອຍຄໍາເຫຼົ່ານີ້ເຕັມໄປດ້ວຍບົດຮຽນ ແລະ ເປັນປັດໃຈສໍາຄັນຂອງໄຊຊະນະ. ອັກຄະສາວົກເປໂຕໄດ້ໃຊ້ຂັ້ນໄດສອນຜູ້ເຊື່ອກ່ຽວກັບຄວາມກ້າວໜ້າຂອງຄຣິສຕຽນ, ແຕ່ລະຂັ້ນສະແດງເຖິງການພັດທະນາຄວາມຮູ້ກ່ຽວກັບພຣະເຈົ້າ, ແລະ ການກ້າວຂຶ້ນຂັ້ນໄດນັ້ນຕ້ອງບໍ່ຢຸດສະງັກ. ຄວາມເຊື່ອ, ຄຸນຄວາມດີ, ຄວາມຮູ້, ການບັງຄັບຕົນ, ຄວາມອົດທົນ, ຄວາມເຫຼື້ອມໃສ, ຄວາມຮັກພີ່ນ້ອງ, ແລະ ຄວາມຮັກທົ່ວໄປ ເປັນລູກຂັ້ນໄດ. ພວກເຮົາຈະໄດ້ຮັບຄວາມພົ້ນດ້ວຍການປີນເທື່ອລະຂັ້ນ ບືນເທື່ອລະບາດກ້າວ ສູງຂຶ້ນຈົນຮອດຂີດໝາຍຂອງພຣະຄຣິສ. ດັ່ງນັ້ນ ພຣະຄຣິສຈິ່ງຊົງເປັນປັນຍາ, ເປັນຄວາມຊອບທໍາ, ເປັນການຊໍາລະລ້າງໃຫ້ບໍສຸດ, ແລະ ເປັນການຊົງໄຖ່ຂອງພວກເຮົາ. {AA 530.1}

// {AA 530.2}

ພຣະເຈົ້າຊົງເອີ້ນຄົນຂອງພຣະອົງໃຫ້ມາຫາສະງຫງ່າລາສີ ແລະ ຄຸນຄວາມດີ ແລະ ສອງສິ່ງນີ້ຈະສະທ້ອນໃຫ້ເຫັນໃນຊີວິດຂອງໝົດທຸກຄົນທີ່ໃກ້ຊິດພຣະອົງຢ່າງແທ້ຈິງ. ເມື່ອກາຍເປັນຜູ້ຮ່ວມຮັບຂອງປະທານຈາກສະຫວັນແລ້ວ ພວກເຂົ້າຕ້ອງສືບຕໍ່ເດີນໜ້າເຂົ້າສູ່ຄວາມສົມບູນ ເຊິ່ງ “ພຣະເຈົ້າຊົງເຝົ້າຮັກສາໄວ້ດ້ວຍຄວາມເຊື່ອ.” 1 ເປໂຕ 1:5. ຖືວ່າເປັນຄວາມສະຫງ່າລາສີຂອງພຣະເຈົ້າທີ່ຈະປະທານຄຸນຄວາມດີໃຫ້ແກ່ໄພ່ພົນຂອງພຣະອົງ. ພຣະອົງຊົງປາຖະໜາຢາກເຫັນທັງຍິງ ແລະ ຊາຍບັນລຸມາດຖານສູງສຸດ. ເມື່ອຮັບເອົາລິດອໍານາດຂອງພຣະຄຣິສດ້ວຍຄວາມເຊື່ອແລ້ວ, ເມື່ອຮ້ອງຂໍຕາມຄໍາສັນຍາສັກສິດຂອງພຣະອົງ ແລະ ຖືວ່າເປັນຄໍາສັນຍາຕໍ່ຕົນເອງ, ເມື່ອວິງວອນຂໍອໍານາດຈາກພຣະວິນຍານບໍຣິສຸດຢ່າງຈິງຈັງຈົນບໍ່ອາດຖືກປະຕິເສດໄດ້ ແລ້ວພວກເຂົາກໍຈະມີຄວາມຄົບບໍລິບູນໃນພຣະອົງ. {AA 530.2}

// {AA 530.3}

ເມື່ອມີຄວາມເຊື່ອໃນຂ່າວປະເສີດແລ້ວ ຕໍ່ໄປແມ່ນຜູ້ເຊື່ອຕ້ອງເພີ່ມຄຸນຄວາມດີໃສ່ຕົນເອງ ແລະ ຊໍາລະລ້າງກັບກະກຽມຈິດໃຈເພື່ອຮັບເອົາຄວາມຮູ້ຈັກພຣະເຈົ້າ. ຄວາມຮູ້ນີ້ເປັນພື້ນຖານຂອງການສຶກສາທີ່ແທ້ຈິງທັງໝົດ ແລະ ການຮັບໃຊ້ທີ່ແທ້ຈິງທັງໝົດ ເຊິ່ງເປັນການປ້ອງກັນດຽວທີ່ສາມາດຕ້ານທານການທົດລອງ ແລະ ເປັນສິ່ງດຽວທີ່ສາມາດເຮັດໃຫ້ຄົນເຮົາມີລະລັກສະນະຄ້າຍຄືພຣະເຈົ້າ. ຜ່ານການຄວາມຮູ້ຈັກພຣະເຈົ້າ ແລະ ພຣະເຢຊູຄຣິສພຣະບຸດຂອງພຣະອົງ ຜູ້ເຊື່ອຈິ່ງຈະໄດ້ຮັບ “ສິ່ງສາລະພັດ ... ເຊິ່ງຈໍາເປັນຕໍ່ຊີວິດ ແລະ ຕໍ່ການດໍາເນີນຕາມທາງຂອງພຣະເຈົ້າ.” ພຣະເຈົ້າບໍ່ຖ່ວງດຶງຂອງປະທານໃດໆຈາກຜູ້ທີ່ປາຖະໜາຢາກມີຄວາມຊອບທໍາຂອງພຣະເຈົ້າແທ້ໆ. {AA 530.3}

// {AA 531.1}

ພຣະເຢຊູຊົງກ່າວວ່າ: “ນີ້ແຫຼະແມ່ນຊີວິດນິຣັນດອນ ຄືໃຫ້ພວກເຂົາຮູ້ຈັກພຣະອົງ ຜູ້ເປັນພຣະເຈົ້າທ່ຽງແທ້ແຕ່ອົງດຽວ ແລະ ຮູ້ຈັກພຣະເຢຊູຄຣິສເຈົ້າຜູ້ທີ່ພຣະອົງໃຊ້ມາ.” ໂຢຮັນ 17:3. ແລະ ຜູ້ປະກາດພຣະທໍາເຢເຣມີຢາກ່າວດັ່ງນີ້: “ອົງພຣະຜູ້ເປັນເຈົ້າກ່າວວ່າ, ‘ຄົນສະຫຼາດບໍ່ຄວນອວດສະຕິປັນຍາທີ່ຕົນມີຢູ່ນັ້ນ; ຄົນແຂງແຮງກໍບໍ່ຄວນອວດເຫື່ອແຮງຂອງຕົນ ຄົນຮັ່ງມີກໍບໍ່ຄວນອວດຊັບສົມບັດຂອງຕົນດ້ວຍ. ຖ້າຜູ້ໃດຜູ້ໜຶ່ງຢາກອວດອ້າງອອກມາ ໃຫ້ອວດວ່າຕົນຮູ້ ແລະ ເຂົ້າໃຈເຮົາກໍດີກວ່າ ເພາະເຮົາຄືອົງພຣະຜູ້ເປັນເຈົ້າຜູ້ສໍາແດງຄວາມຮັກທີ່ໝັ້ນຄົງ ເຮົາກະທໍາສິ່ງທີ່ທ່ຽງທໍາ ແລະ ສິ່ງທີ່ຖືກຕ້ອງເທິງແຜ່ນດິນໂລກ. ແມ່ນສິ່ງເຫຼົ່ານີ້ແຫຼະທີ່ເຮັດໃຫ້ເຮົາພໍໃຈ.’ ອົງພຣະຜູ້ເປັນເຈົ້າກ່າວດັ່ງນີ້ແຫຼະ.” ເຢເຣມີຢາ 9:23, 24. ສະໝອງຂອງມະນຸດບໍ່ສາມາດເຂົ້າໃຈຄວາມກວ້າງ, ຄວາມເລິກ, ແລະ ຄວາມສູງຂອງການບັນລຸຝ່າຍຈິດວິນຍານຂອງຜູ້ທີ່ໄດ້ຮັບຄວາມຮູ້ນີ້. {AA 531.1}

// {AA 531.2}

ບໍ່ມີຜູ້ໃດຄວນພາດການຮັບຄວາມສົມບູນດ້ານລັກສະນະຂອງຄຣິສຕຽນ. ໂດຍການເສຍສະຫຼະຂອງພຣະຄຣິສ ພຣະເຈົ້າໄດ້ຈັດກຽມໃຫ້ຜູ້ເຊື່ອໄດ້ຮັບສິ່ງສາລະພັດທີ່ຈໍາເປັນຕໍ່ຊີວິດ ແລະ ການດໍາເນີນຕາມທາງຂອງພຣະເຈົ້າ. ພຣະເຈົ້າຊົງເອີ້ນພວກເຮົາໃຫ້ບັນລຸຄວາມສົມບູນ ແລະ ປະທານແບບຢ່າງຄຸນລັກສະນະຂອງຄຣິສຕຽນໃຫ້ແກ່ພວກເຮົາ. ໃນການບັງເກີດເປັນມະນຸດ ເຊິ່ງຕ້ອງຕໍ່ສູ້ກັບຄວາມບາບເປັນປະຈໍາ ພຣະເຢຊູໄດ້ສະແດງໃຫ້ເຫັນວ່າ ຜ່ານການຮ່ວມມືກັບພຣະເຈົ້າ ມະນຸດສາມາດບັນລຸຄວາມສົມບູນດ້ານຄຸນລະລັກສະນະໄດ້. ສິ່ງນີ້ເປັນການຮັບປະກັນຂອງພຣະເຈົ້າວ່າ ພວກເຮົາກໍສາມາດຮັບໄຊຊະນະດັ່ງກ່າວໄດ້ເຊັ່ນກັນ. {AA 531.2}

// {AA 532.1}

ກ່ອນທີ່ຈະໄດ້ຮັບລັກສະນະອັນອັດສະຈັກຂອງພຣະຄຣິສ ຜູ້ເຊື່ອຕ້ອງເຊື່ອຟັງຂໍ້ປະຕິບັດທຸກຢ່າງຂອງກົດບັນຍັດສາກ່ອນ. ແຕ່ວ່າມະນຸດຈະບໍ່ສາມາດບັນລຸເງື່ອນໄຂນີ້ໄດ້ດ້ວຍຕົນເອງຈັກເທື່ອ. ຄົນນັ້ນຈະຕ້ອງໄດ້ຮັບຄວາມບໍຣິສຸດທີ່ພຣະຄໍາຂອງພຣະເຈົ້າກ່າວເຖິງສາກ່ອນ ຈິ່ງຈະໄດ້ຮັບຄວາມພົ້ນອັນເນື່ອງມາຈາກພຣະຄຸນຂອງພຣະເຈົ້າ ເມື່ອຄົນນັ້ນຍອມຮັບການເຝິກຝົນ ແລະ ອໍານາດຂອງພຣະວິນຍານແຫ່ງຄວາມຈິງ. ການເຊື່ອຟັງຂອງມະນຸດຈະສົມບູນໄດ້ກໍຕ້ອງໄສຄວາມຊອບທໍາຂອງພຣະຄຣິສ ທີ່ສົ່ງກິນຫອມຫວານໃຫ້ແກ່ທຸກການເຊື່ອຟັງ. ຄຣິສຕຽນຄົນນັ້ນຕ້ອງພຽກພຽນບາກບັ່ນໃນການເອົາຊະນະຄວາມບົກຜ່ອງຂອງຕົນ. ຄົນນັ້ນຕ້ອງອະທິຖານຫາພຣະຜູ້ຊ່ວຍໃຫ້ພົ້ນຢ່າງສະໝໍ່າສະເໝີ ເພື່ອຂໍໃຫ້ພຣະອົງປິ່ນປົວໂຣກບາບຂອງຕົນ. ຄົນນັ້ນບໍ່ມີສະຕິປັັນຫຼືກໍາລັງເພື່ອເອົາຊະນະເອງໄດ້ ແຕ່ວ່າພຣະເຈົ້າມີ ແລະ ພຣະອົງຊົງປະທານໃຫ້ແກ່ບັນດາຜູ້ທີ່ຂໍຄວາມຊ່ວຍເຫຼືອຈາກພຣະອົງ ໂດຍຖ່ອມຕົວ ແລະ ສໍານຶກຜິດ. {AA 532.1}

// {AA 532.2}

ການປ່ຽນແປງຈາກຄວາມບາບມາສູ່ຄວາມບໍຣິສຸດເປັນຂະບວນການອັນຕໍ່ເນື່ອງ. ໃນແຕ່ລະມື້ ພຣະເຈົ້າຊົງຊໍາລະລ້າງບາບໃຫ້ມະນຸດ ແລະ ມະນຸດຕ້ອງຮ່ວມມືກັບພຣະອົງ ບາກບັ່ນພະຍາຍາມເພື່ອປູກຝັງການປະພຶດທີ່ຖືກຕ້ອງ. ມະນຸດຕ້ອງເອົາພຣະຄຸນເພີ່ມພຣະຄຸນ ແລະ ເມື່ອເພີ່ມແລ້ວ ພຣະເຈົ້າຈະທະວີຄຸນໃຫ້. ພຣະຜູ້ຊ່ວຍໃຫ້ພົ້ນພ້ອມທີ່ສະຟັງ ແລະ ຕອບຄໍາອະທິຖານທີ່ອອກມາຈາກໃຈສໍານຶກຜິດຢູ່ສະເໝີ ແລະ ທະວີພຣະຄຸນ ແລະ ສັນຕິສຸກໃຫ້ແກ່ບັນດາຜູ້ທີ່ຊື່ສັດ. ພຣະອົງຍິນດີປະທານພອນຕາມທີ່ພວກເຂົາຕ້ອງການ ເພື່ອໃຫ້ສາມາດເອົາຊະນະຄວາມຊ່ວຍຮ້າຍທີ່ຢູ່ອ້ອມຮອບໄດ້. {AA 532.2}

// {AA 532.3}

ມີບາງຄົນພະຍາຍາມຂຶ້ນຂັ້ນໄດນັ້ນ ແຕ່ໄວ້ວາງໃຈໃນກໍາລັງຂອງມະນຸດ ແລະ ບໍ່ພໍຄາວກໍຫຼົງຫາຍຈາກພຣະເຢຊູຜູ້ບຸກເບີກຄວາມເຊື່ອ ແລະ ຜູ້ເຮັດໃຫ້ຄວາມເຊື່ອສໍາເລັດ. ຜົນທີ່ຕາມມາແມ່ນການສູນເສຍສິ່ງທີ່ໄດ້ຮັບທັງໝົດ. ສິ່ງທີ່ໜ້າເສົ້າແມ່ນສະພາບຂອງບັນດາຜູ້ທີ່ອິດເມື່ອຍແລ້ວປ່ອຍໃຫ້ມານລັກໂລບເອົາພຣະຄຸນຕ່າງໆທີ່ໄດ້ພັດທະນາຂຶ້ນໃນຈິດໃຈ ແລະ ໃນຊີວິດ. ອັກຄະສາວົກເປໂຕໄດ້ກ່າວວ່າ: “ຜູ້ໃດທີ່ຂາດສິ່ງເຫຼົ່ານີ້ກໍເປັນຄົນຕາບອດ, ຕາສັ້ນ ຫຼືລືມໄປວ່າຕົນໄດ້ຮັບການຊໍາລະລ້າງຈາກຜິດບາບອັນເກົ່າກ່ອນຂອງຕົນເສຍແລ້ວ.” {AA 532.3}

// {AA 533.1}

ອັກຄະສາວົກເປໂຕມີປະສົບການຍາວນານກ່ຽວກັບຄວາມເລິກລັບຂອງພຣະເຈົ້າ. ຄວາມເຊື່ອຂອງເພິ່ນໃນລິດອໍານາດຂອງພຣະເຈົ້າໄດ້ເພີ່ມຂຶ້ນເລື້ອຍໆເມື່ອເວລາຜ່ານໄປ ຈົນສາມາດພິສູດໄດ້ຢ່າງຈະແຈ້ງວ່າບໍ່ມີຄວາມລົ້ມເຫຼວໃນຜູ້ທີ່ກ້າວໄປດ້ວຍຄວາມເຊື່ອ ຂຶ້ນຂັ້ນໄດເທື່ອລະຂັ້ນ ສູງຂຶ້ນ ແລະ ສູງຂຶ້ນອີກ ຈົນຮອດຂັ້ນສຸດທ້າຍ ຈົນຈຸປະຕູສະຫວັນ. {AA 533.1}

// {AA 533.2}

ເປັນເວລາຫຼາຍປີທີ່ອັກຄະສາວົກເປໂຕໄດ້ສອນໃຫ້ສະມາຊິກຜູ້ເຊື່ອຮູ້ຄວາມຈໍາເປັນໃນການເຕີບໃຫຍ່ອັນສະໝໍ່າສະເໝີດ້ານພຣະຄຸນ ແລະ ຄວາມຈິງ; ບັດນີ້ ພໍຮູ້ວ່າໃນອີກບໍ່ດົນຕົນຈະຕ້ອງໄດ້ສະຫຼະຊີວິດເພື່ອຄວາມເຊື່ອ ເພິ່ນໄດ້ຮຽກຮ້ອງໃຫ້ສະມາຊິກຜູ້ເຊື່ອເອົາໃຈໃສ່ສິດທິປະເສີດຕ່າງໆ ທີ່ສາມາດບັນລຸໄດ້. ເພິ່ນໝັ້ນໃຈໃນຄວາມເຊື່ອ ແລະ ໄດ້ຕັກເຕືອນໃຫ້ບັນດາພີ່ນ້ອງຂອງຕົນມີຄວາມໝັ້ນຄົງໃນເປົ້າໝາຍຊີວິດຄຣິສຕຽນ. ເພິ່ນຂໍຮ້ອງວ່າ:​ “ຈົ່ງອົດສາພະຍາຍາມຫຼາຍກວ່າເກົ່າ ເຮັດໃຫ້ຕົນເອງເປັນໄປຕາມທີ່ພຣະເຈົ້າຊົງເອີ້ນ ແລະ ຊົງເລືອກໄວ້ນັ້ນ. ເພາະວ່າຖ້າເຮັດຢ່າງນັ້ນແລ້ວ ພວກເຈົ້າກໍຈະບໍ່ສະດຸດລົ້ມລົງຈັກເທື່ອ. ດ້ວຍທາງນີ້ແຫຼະ ພຣະເຈົ້າຈະຊົງປະທານສິດສົມບູນແກ່ເຈົ້າທັງຫຼາຍ ໃຫ້ເຂົ້າໄປໃນລາຊາແຜ່ນດິນອັນນິຣັນດອນຂອງພຣະເຢຊູຄຣິສເຈົ້າ ພຣະຜູ້ຊົງໂຜດໃຫ້ພົ້ນຂອງພວກເຮົາ.” ເປັນຄວາມໝັ້ນໃຈອັນປະເສີດແທ້ໆ! ຄວາມຫວັງນັ້ນງາມສະຫງ່າຕໍ່ຜູ້ທີ່ກ້າວໄປດ້ວຍຄວາມເຊື່ອສູ່ຄວາມສົມບູນຂອງຄຣິສຕຽນ! {AA 533.2}

// {AA 534.1}

ອັກຄະສາວົກເປໂຕກ່າວຕໍ່ວ່າ: “ເຖິງແມ່ນວ່າເຈົ້າທັງຫຼາຍຮູ້ຈັກ ແລະ ຕັ້ງໝັ້ນຄົງຢູ່ໃນຄວາມຈິງທີ່ມີຢູ່ແລ້ວກໍດີ ຂ້າພະເຈົ້າກໍພ້ອມສະເໝີທີ່ຈະເຕືອນສະຕິພວກເຈົ້າ ໃຫ້ລະນຶກເຖິງສິ່ງເຫຼົ່ານີ້. ຕາບໃດທີ່ຂ້າພະເຈົ້າຍັງອາໄສຢູ່ໃນຮ່າງກາຍນີ້ ຂ້າພະເຈົ້າເຫັນສົມຄວນທີ່ຈະປຸກເຕືອນພວກເຈົ້າ ໃຫ້ລະນຶກເຖິງຂໍ້ຄວາມເຫຼົ່ານີ້. ເພາະຂ້າພະເຈົ້າຮູ້ຢູ່ວ່າ ອີກບໍ່ດົນຂ້າພະເຈົ້າກໍຈະປະຖິ້ມຮ່າງກາຍນີ້ເສຍ ເໝືອນດັ່ງທີ່ອົງພຣະເຢຊູຄຣິສເຈົ້າຂອງພວກເຮົາໄດ້ຊົງສໍາແດງແກ່ຂ້າພະເຈົ້າແລ້ວ. ແລະ ຂ້າພະເຈົ້າຈະພະຍາຍາມຫາທາງໃຫ້ເຈົ້າທັງຫຼາຍລະນຶກເຖິງສິ່ງເຫຼົ່ານີ້ໄດ້ທຸກເວລາ ເມື່ອຂ້າພະເຈົ້າຈາກໂລກນີ້ໄປແລ້ວ.” {AA 534.1}

// {AA 534.2}

ອັກຄະສາວົກເປໂຕມີຄຸນສົມບັດພຽງພໍ ເພື່ອເວົ້າກ່ຽວກັບຈຸດປະສົງຂອງພຣະເຈົ້າສໍາລັບມະນຸດຊາດ ເພາະວ່າໃນລະຫວ່າງທີ່ພຣະຄຣິສປະຕິບັດໜ້າທີ່ຢູ່ໃນໂລກນີ້ ເພິ່ງເອງໄດ້ຍິນເລື່ອງລາວຕ່າງໆກ່ຽວກັບອານາຈັກຂອງພຣະເຈົ້າຢ່າງຫຼວງຫຼາຍ. ເພິ່ນເຕືອນບັນດາຜູ້ເຊື່ອວ່າ: “ເມື່ອເຮົາໄດ້ປະກາດໃຫ້ເຈົ້າທັງຫຼາຍຮູ້ເຖິງລິດເດດ ແລະ ການສະເດັດມາຂອງອົງພຣະເຢຊູຄຣິສເຈົ້າຂອງພວກເຮົາ ພວກເຮົາບໍ່ໄດ້ກ່າວຕາມນິຍາຍທີ່ເຂົາແຕ່ງຂຶ້ນດ້ວຍຄວາມສະຫຼາດ ແຕ່ພວກເຮົາເປັນພະຍານຜູ້ຮູ້ເຫັນເດຊານຸພາບຂອງພຣະອົງ. ເພາະວ່າ ພຣະອົງໄດ້ຊົງຮັບກຽດ ແລະ ສະຫງ່າລາສີຈາກພຣະເຈົ້າ ພຣະບິດາເຈົ້າ ເມື່ອພຣະສຸລະສຽງຈາກຣັດສະໝີອັນຮຸ່ງເຮືອງຊົງກ່າວແກ່ພຣະອົງວ່າ, ‘ທ່ານຜູ້ນີ້ແຫຼະ ເປັນບຸດທີ່ຮັກຂອງເຮົາ ເຮົາພໍໃຈຫຼາຍໃນທ່ານ.’ ຝ່າຍພວກເຮົາກໍໄດ້ຍິນພຣະສຸລະສຽງນີ້ຈາກສະຫວັນ ເມື່ອພວກເຮົາໄດ້ຢູ່ກັບພຣະອົງທີ່ພູອັນສັກສິດນັ້ນ.” {AA 534.2}

// {AA 534.3}

ຫຼັກຖານຄວາມແນ່ນອນຂອງຄວາມຫວັງນີ້ໜ້າເຊື່ອຖືຢູ່ແລ້ວ ຍັງມີຫຼັກຖານຄວາມແນ່ນອນຂອງຄໍາທໍານວາຍທີ່ໜ້າເຊື່ອຖືກວ່າເກົ່າອີກ ເຊິ່ງເປັນສິ່ງທີ່ເຮັດໃຫ້ຄວາມເຊື່ອໝັ້ນຄົງ ແລະ ປັກແໜ້ນ. ອັກຄະສາວົກເປໂຕກ່າວວ່າ: “ພວກເຮົາຢຶດຖືຄໍາທໍານວາຍຢ່າງແນ່ນອນກວ່າເກົ່າ, ຈະເປັນການດີ ຖ້າເຈົ້າທັງຫຼາຍຈະຖືຕາມຄໍາທໍານວາຍນັ້ນ ເພາະຄໍານັ້ນເປັນເໝືອນແສງໂຄມທີ່ສ່ອງສະຫວ່າງໃນບ່ອນມືດຈົນເຖິງວັນຮຸ່ງເຊົ້າ ແລະ ດາວເຟັກຈະສ່ອງຂຶ້ນໃນໃຈຂອງພວກເຈົ້າ. ກ່ອນອື່ນເຈົ້າທັງຫຼາຍຕ້ອງເຂົ້າໃຈຂໍ້ນີ້ ຄືຜູ້ໃດຜູ້ໜຶ່ງຈະຕີຄວາມໝາຍຂອງຄໍາທໍານວາຍໃນພຣະຄໍາພີເອົາເອງບໍ່ໄດ້. ເພາະວ່າຄໍາທໍານວາຍນັ້ນບໍ່ໄດ້ມາຈາກນໍ້າໃຈຂອງມະນຸດຈັກເທື່ອ, ແຕ່ມະນຸດໄດ້ກ່າວຄໍາທີ່ມາຈາກພຣະເຈົ້າ ຕາມທີ່ພຣະວິນຍານບໍຣິສຸດເຈົ້າຊົງດົນໃຈ.” {AA 534.3}

// {AA 535.1}

ໃນຂະນະທີ່ຖືເອົາຄໍາທໍານວາຍອັນແນ່ນອນນັ້ນເປັນແສງໂຄມໃນຄວາມອັນຕະລາຍ ອັກຄະສາວົກເປໂຕໄດ້ເຕືອນຄຣິສຕະຈັກຢ່າງຈິງຈັງ ໃຫ້ລະມັດລະວັງຄໍາທໍານວາຍປອມ ທີ່ມາຈາກ “ຜູ້ປະກາດພຣະທໍາປອມ;” “ພວກເຂົາຈະນໍາເອົາຄໍາສອນບໍ່ຈິງ ທີ່ເປັນການທໍາລາຍມາສິດສອນ ຈົນເຖິງກັບປະຕິເສດພຣະອົງ.” ຜູ້ປະກາດພຣະທໍາປອມເຫຼົ່ານີ້ຈະເກີດຂຶ້ນຢູ່ໃນຄຣິສຕະຈັກ ແລະ ຜູ້ເຊື່ອຫຼາຍຄົນຈະຫຼົງຕິດຕາມ. ອັກຄະສາວົກເປໂຕໄດ້ປຽບທຽບພວກເຂົາໃສ່ “ບໍ່ທີ່ຂາດນໍ້າ ເປັນດັ່ງໝອກທີ່ຖືກລົມພະຍຸພັດໄປ ພຣະເຈົ້າໄດ້ຈັດຂຸມມືດອັນເລິກໄວ້ສໍາລັບພວກເຂົາ.” “ສະພາບບັ້ນປາຍຂອງພວກເຂົາ ກໍກັບຊົ່ວຮ້າຍກວ່າບັ້ນຕົ້ນ. ເພາະຖ້າພວກເຂົາບໍ່ໄດ້ຮູ້ຈັກທາງຊອບທໍານັ້ນ ກໍຍັງຈະດີກວ່າທີ່ໄດ້ຮູ້ຈັກແລ້ວ ແຕ່ຍັງກັບຫັນຫຼັງໃສ່ກົດບັນຍັດອັນສັກສິດ ທີ່ຊົງໂຜດມອບໃຫ້ແກ່ພວກເຂົານັ້ນ.” {AA 535.1}

// {AA 535.2}

ອັກຄະສາວົກເປໂຕພິຈາລະນາເບິ່ງວັນສິ້ນສຸດໂລກ ແລະ ໄດ້ຮັບການບັນດານໃຈໃຫ້ຂຽນສິ່ງທີ່ຈະເກີດຂຶ້ນກ່ອນການສະເດັດກັບມາຄັ້ງທີສອງຂອງພຣະຄຣິສ. ເພິ່ນໄດ້ຂຽນວ່າ: “ໃນຄວາມສຸດທ້າຍຈະມີຄົນເຍາະເຍີ້ຍມາເວົ້າສຽດສີຕາມໃຈປາຖະໜາຂອງຕົນ. ພວກເຂົາຈະຖາມວ່າ, ‘ຄໍາທີ່ຊົງສັນຍາໄວ້ວ່າ ພຣະອົງຈະສະເດັດມານັ້ນຢູ່ໃສ? ເພາະວ່າຕັ້ງແຕ່ບັນພະບູລຸດລ່ວງລັບໄປແລ້ວ ສິ່ງທັງປວງກໍເປັນຢູ່ເໝືອນເດີມ ຕັ້ງແຕ່ເລີ່ມຕົ້ນສ້າງໂລກ.’” ແຕ່ “ເມື່ອໃດພວກເຂົາເວົ້າວ່າ, ‘ສະຫງົບສຸກ ແລະ ປອດໄພດີແລ້ວ’ ເມື່ອນັ້ນແຫຼະ ຄວາມພິນາດຈິບຫາຍຈະມາເຖິງພວກເຂົາໃນທັນທີ ເໝືອນດັ່ງຄວາມເຈັບປວດມາເຖິງຍິງທີ່ຖືພາ ແລະ ພວກເຂົາຈະໜີບໍ່ພົ້ນເປັນແນ່.” 1 ເທສະໂລນິກ 5:3. ເຖິງຢ່າງໃດກໍຕາມ ບໍ່ແມ່ນທຸກຄົນຈະຖືກບ້ວງແຮ້ວຂອງສັດຕູ. ເມື່ອວັນສິ້ນສຸດຂອງຊັບພະສິ່ງຝ່າຍໂລກມາເຖິງ ຜູ້ທີ່ຊື່ສັດຈະເບິ່ງເຫັນສັນຍານຂອງການເວລາ. ໃນຂະນະທີ່ຜູ້ທີ່ອ້າງຕົນວ່າເຊື່ອຈໍານວນຫຼວງຫຼາຍປະຕິເສດຄວາມເຊື່ອຂອງຕົນຜ່ານການກະທໍາ ຍັງຈະມີຜູ້ຫຼົງເຫຼືອຢູ່ ຄືຜູ້ທີ່ອົດທົນຈົນເຖິງທີ່ສຸດ. {AA 535.2}

// {AA 536.1}

ອັກຄະສາວົກເປໂຕຮັກສາຄວາມຫວັງເລື່ອງການສະເດັດມາຄັ້ງທີສອງຂອງພຣະຄຣິສໄວ້ໃນໃຈສະເໝີ ແລະ ໄດ້ເຮັດໃຫ້ຄຣິສຕະຈັກໝັ້ນໃຈໃນຄໍາສັນຍາຂອງພຣະຄຣິສທີ່ວ່າ: “ເມື່ອເຮົາໄປຈັດກຽມບ່ອນໄວ້ສໍາລັບພວກເຈົ້າແລ້ວ ເຮົາຈະກັບຄືນມາຮັບເອົາພວກເຈົ້າໄປຢູ່ກັບເຮົາ ເພື່ອວ່າເຮົາຢູ່ທີ່ໃດ ພວກເຈົ້າກໍຢູ່ທີ່ນັ້ນເໝືອນກັນ.” ໂຢຮັນ 14:3. ສໍາລັບຜູ້ທີ່ຖືກທົດລອງ ແລະ ຊື່ສັດ ການສະເດັດກັບມານັ້ນອາດຈະເບິ່ງຄືວ່າຊັກຊ້າດົນນານ ແຕ່ອັກຄະສາວົກເປໂຕໄດ້ຮັບປະກັນວ່າ: “ພຣະອົງເຈົ້າບໍ່ໄດ້ຊົງເສີຍຊາທີ່ຈະເຮັດໃຫ້ພຣະສັນຍາຂອງພຣະອົງສໍາເລັດ ເໝືອນດັ່ງບາງຄົນນັ້ນຄິດວ່າຊ້າ ແຕ່ພຣະອົງຊົງອົດທົນດົນນານ ເພາະເຫັນແກ່ເຈົ້າທັງຫຼາຍ. ພຣະອົງບໍ່ປະສົງໃຫ້ຜູ້ໃດຜູ້ໜຶ່ງຕ້ອງຈິບຫາຍໄປ, ແຕ່ຊົງປາຖະໜາທີ່ຈະໃຫ້ຄົນທັງປວງມາເຖິງການຖິ້ມໃຈເກົ່າເອົາໃຈໃໝ່. ແຕ່ວັນຂອງອົງພຣະຜູ້ເປັນເຈົ້າຈະມາເຖິງເໝືອນດັ່ງຂະໂມຍມາ. ໃນວັນນັ້ນ ທ້ອງຟ້າຈະລ່ວງເສຍໄປ ດ້ວຍສຽງດັງກ້ອງສະໜັ່ນ ໂລກທາດຈະສະຫຼາຍໄປດ້ວຍໄຟ ແລະ ແຜ່ນດິນໂລກກັບທຸກສິ່ງສາລະພັດຈະໄໝ້ເສຍໝົດ.” {AA 536.1}

// {AA 536.2}

“ໃນເມື່ອທຸກສິ່ງຈະຖືກທໍາລາຍໄປຢ່າງນີ້ ພວກເຈົ້າຄວນຈະເປັນຄົນຢ່າງໃດ? ໃນການດໍາເນີນຊີວິດອັນບໍຣິສຸດ ແລະ ການນັບຖືພຣະເຈົ້າ. ຈົ່ງຄອຍຖ້າ ແລະ ເຮັ່ງຮີບໃຫ້ວັນຂອງພຣະເຈົ້າມາເຖິງ ເຊິ່ງໃນວັນນັ້ນ ທ້ອງຟ້າຈະຖືກໄຟເຜົາສະຫຼາຍໄປ ແລະ ໂລກທາດຈະຖືກໄຟເຜົາສະຫຼາຍໄປ. ແຕ່ວ່າ ຕາມພຣະສັນຍາຂອງພຣະອົງ ເຮົາທັງຫຼາຍຄອຍຖ້າຟ້າອາກາດໃໝ່ ແລະ ແຜ່ນດິນໂລໃໝ່ ເຊິ່ງຄວາມຊອບທໍາຈະຕັ້ງຢູ່ທີ່ນັ້ນ.” {AA 536.2}

// {AA 536.3}

“ດ້ວຍເຫດນັ້ນ ພວກທີ່ຮັກເອີຍ, ເມື່ອເຈົ້າທັງຫຼາຍກໍາລັງຄອຍຖ້າສິ່ງເຫຼົ່ານີ້ຢູ່ ຈົ່ງອົດສາພະຍາຍາມໃຫ້ພຣະອົງຊົງພົບພວກເຈົ້າຢູ່ໃນຄວາມສະຫງົບ ໂດຍບໍ່ມີຈຸດດ່າງພອຍ ແລະ ຂໍ້ຕໍາໜິ. ຈົ່ງຖືວ່າການທີ່ອົງພຣະຜູ້ເປັນເຈົ້າຂອງພວກເຮົາທັງຫຼາຍ ຊົງອົດກັ້ນພຣະໄທໄວ້ດົນນານນັ້ນ ກໍເພື່ອໂຜດພວກເຮົາໃຫ້ລອດພົ້ນ ເໝືອນດັ່ງໂປໂລນ້ອງທີ່ຮັກຂອງເຮົາໄດ້ຂຽນຈົດໝາຍເຖິງເຈົ້າທັງຫຼາຍ ຕາມສະຕິປັນຍາທີ່ໄດ້ຊົງປະທານແກ່ເພິ່ນນັ້ນ. ... ເພາະເຫດນັ້ນ ພວກທີ່ຮັກເອີຍ, ເມື່ອພວກເຈົ້າຮູ້ເລື່ອງນີ້ກ່ອນແລ້ວ ກໍຈົ່ງລະວັງໃຫ້ດີ ເພາະຢ້ານວ່າພວກເຈົ້າຈະຫຼົງໄປເຮັດຜິດ ຕາມຄວາມຜິດຂອງຄົນທີ່ຂາດສິນທໍາເຫຼົ່ານັ້ນ ແລະ ເຈົ້າທັງຫຼາຍຈະຕົກເສຍຈາກຄວາມໜັກແໜ້ນໝັ້ນຄົງຂອງພວກຕົນ. ແຕ່ຂໍໃຫ້ເຈົ້າທັງຫຼາຍຈະເລີນຂຶ້ນໃນພຣະຄຸນ ແລະ ໃນຄວາມຮູ້ ເຊິ່ງມາຈາກອົງພຣະຜູ້ເປັນເຈົ້າຂອງພວກເຮົາ ແລະ ພຣະເຢຊູຄຣິສເຈົ້າພຣະຜູ້ໂຜດໃຫ້ພົ້ນ.” {AA 536.3}

// {AA 537.1}

ອັກຄະສາວົກເປໂຕໄດ້ຮັບອະນຸຍາດຈາກພຣະເຈົ້າໃຫ້ສິ້ນສຸດພັນທະກິດຂອງຕົນໃນນະຄອນໂຣມ. ເພິ່ນໄດ້ຖືກຈັກກະພັດເນໂຣສັ່ງຈັບໃສ່ຄຸກ ໃກ້ຄຽງກັບເວລາທີ່ອາຈານໂປໂລຖືກຈັບຄັ້ງສຸດທ້າຍ. ທັງສອງທ່ານໄດ້ແຍກກັນປະກາດຂ່າວປະເສີດເປັນເວລາຫຼາຍປີ ແລະ ບັດນີ້ ຈະຕ້ອງໄດ້ໃຫ້ຄໍາພະຍານຄັ້ງສຸດທາຍໃນນະຄອນຫຼວງຂອງໂລກ ແລະ ປ່ອຍໃຫ້ເລືອດຂອງຕົນເອງໄຫຼອາບແຜ່ນດິນຂອງນະຄອນນັ້ນ ເໝືອນດັ່ງແນວປູກທີ່ໃຫ້ຜົນຜະລິດສູງ ຄືຜູ້ບໍຣິສຸດ ແລະ ຜູ້ວິລະຊົນທັງຫຼາຍ. {AA 537.1}

// {AA 537.2}

ນັບຕັ້ງແຕ່ຖືກແຕ່ງຕັ້ງໃຫ້ເປັນສາວົກຄືນໃໝ່ ຍ້ອນໄດ້ປະຕິເສດພຣະຄຣິສ ອັກຄະສາວົກເປໂຕໄດ້ຕໍ່ສູ້ກັບຄວາມອັນຕະລາຍຢ່າງເດັດດ່ຽວ ແລະ ໄດ້ສະແດງຄວາມກ້າຫານສູງໃນການເທດສະໜາສັ່ງສອນເລື່ອງພຣະຜູ້ຊ່ວຍໃຫ້ພົ້ນຜູ້ຖືກຄືງ, ເປັນຄືນມາຈາກຕາຍ, ແລະ ສະເດັດຂຶ້ນສະຫວັນ. ໃນຄຸກນັ້ນ ເພິ່ນໄດ້ຄໍານຶງເຖິງຖ້ອຍຄໍາຂອງພຣະຄຣິສທີ່ກ່າວວ່າ: “ເຮົາບອກເຈົ້າຕາມຄວາມຈິງວ່າ ເມື່ອເຈົ້າຍັງໜຸ່ມ ເຈົ້າຄາດແອວຂອງເຈົ້າເອງ ແລະ ທຽວໄປມາທາງໃດຕາມໃຈມັກ ແຕ່ເມື່ອເຈົ້າເຖົ້າແກ່ແລ້ວ ເຈົ້າຈະຢຽດມືຂອງເຈົ້າອອກ ແລະ ຄົນອື່ນຈະຄາດແອວໃຫ້ ແລະ ຈະພາເຈົ້າເປັນໃນບ່ອນທີ່ເຈົ້າບໍ່ຢາກໄປ.” ໂຢຮັນ 21:18. ພຣະເຢຊູໄດ້ບອກເປໂຕກ່ຽວກັບລັກສະນະການຕາຍຂອງເພິ່ນໄວ້ລ່ວງໜ້າແລ້ວ ແລະ ທັງບອກວ່າຈະຖືກຄຶງເທິງໄມ້ກາງແຂນ. {AA 537.2}

// {AA 537.3}

ອັກຄະສາວົກເປໂຕເປັນຄົນຢິວ ແລະ ທັງເປັນຄົນຕ່າງຊາດ ຈິ່ງຖືກຕັດສິນໃຫ້ຖືກຂ້ຽນຕີ ແລະ ຖືກຄຶງເທິງໄມ້ກາງແຂນ. ເມື່ອຄິດກ່ຽວກັບຄວາມຕາຍອັນທາລຸນທີ່ຈະມາເຖິງນີ້ ເພິ່ນໄດ້ຈື່ຄວາມບາບໃຫຍ່ຫຼວງຂອງຕົນໃນການປະຕິເສດພຣະເຢຊູເມື່ອພຣະອົງຖືກຈັບ. ແຕ່ກ່ອນເພິ່ນບໍ່ພ້ອມຮັບເອົາໄມ້ກາງແຂນ ແຕ່ບັດນີ້ເພິ່ນເຫັນວ່າເປັນສິ່ງໜ້າຍິນດີທີ່ຈະສະຫຼະຊີວິດເພື່ອຂ່າວປະເສີດ ແລະ ຮູ້ສຶກວ່າການຕາຍຄືພຣະຄຣິສຜູ້ທີ່ຕົນເຄີຍປະຕິເສດນັ້ນ ເປັນກຽດອັນໃຫຍ່ຫຼວງ. ເພິ່ນໄດ້ກັບໃຈໃໝ່ຢ່າງຈິງຈັງ ແລະ ໄດ້ຮັບອະໄພບາບຈາກພຣະຄຣິສ ເຊິ່ງສະແດງອອກໃນການມອບໝາຍໜ້າທີ່ອັນສູງສົ່ງ ໃຫ້ເປັນຜູ້ລ້ຽງດູຝູງແກະ ອັນປະກອບດ້ວຍແກະໃຫຍ່ ແລະ ແກະໜຸ່ມ. ແຕ່ວ່າເພິ່ນບໍ່ສາມາດໃຫ້ອະໄພຕົນເອງໄດ້. ຄວາມຈັບປວດທີ່ຈະໄດ້ຮັບໃນອີກບໍ່ດົນນັ້ນກໍບໍ່ສາມາດຫຼຸດຜ່ອນຄວາມໂສກເສົ້າເສຍໃຈ ແລະ ການກັບໃຈໃໝ່ຂອງເພິ່ນໄດ້. ເພິ່ນໄດ້ຂໍຮ້ອງໃຫ້ທະຫານໂຣມຄຶງເພິ່ນລວງປີ້ນ ໂດຍຢ່ອນຫົວລົງ ແລະ ຕີນຊີ້ຂຶ້ນຟ້າ. ແລ້ວເພິ່ນກໍຖືກຄຶງຕາມຄໍາຂໍ ແລະ ສິ້ນລົມຫາຍໃຈ. {AA 537.3}
