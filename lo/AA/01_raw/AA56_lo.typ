= 56 

== ເກາະປັດໂມ

// {AA 568.1}

ນັບຕັ້ງແຕ່ສ້າງຕັ້ງຄຣິສຕະຈັກ ເວລາໄດ້ຜ່ານໄປຫຼາຍກວ່າໜຶ່ງສະຕະວັດ. ໃນໄລຍະນັ້ນຂ່າວປະເສີດຖືກຕໍ່ຕ້ານຢູ່ສະເໝີ. ສັດຕູບໍ່ເຄີຍຫຼຸດຜ່ອນຄວາມພະຍາຍາມ ແລະ ໃນທີ່ສຸດກໍສາມາດດຶງຈັກກະພັດໂຣມເຂົ້າຮ່ວມຕໍ່ຕ້ານຄຣິສຕຽນ. {AA 568.1}

// {AA 568.2}

ຕໍ່ການກົດຂີ່ຂົ່ມເຫັງຖັດມາ ອັກຄະສາວົກໂຢຮັນໄດ້ພະຍາຍາມສຸດຂີດເພື່ອໜູນໃຈ ແລະ ເສີມກໍາລັງຄວາມເຊື່ອຂອງບັນດາພີ່ນ້ອງທີ່ຕິດຕາມພຣະຄຣິສ. ເພິ່ນໄດ້ໃຫ້ຄໍາພະຍານ ເຊິ່ງສັດຕູບໍ່ສາມາດໂຕ້ຖຽງໄດ້ ແລະ ຄໍາພະຍານນັ້ນໄດ້ຊ່ວຍໃຫ້ພີ່ນ້ອງຜູ້ເຊື່ອມີກໍາລັງໃຈ ແລະ ຈົງຮັກພັກດີໃນການຮັບມືກັບການທົດລອງ. ເມື່ອເບິ່ງຄືວ່າພວກເຂົາອຽງຊ້າຍອຽງຂວາຍ້ອນການກົດຂີ່ຂົ່ມເຫັງອັນໜັກໜ່ວງ ອັກຄະສາວົກໂຢຮັນ ເຊິ່ງໃນເວລານັ້ນເຖົ້າແກ່ ແລະ ມີປະສົບແລ້ວ ໄດ້ເລົ່າເລື່ອງລາວການຖືກຄຶງ ແລະ ການເປັນຄືນມາຈາກຕາຍຂອງພຣະຜູ້ຊ່ວຍໃຫ້ພົ້ນໃຫ້ພວກເຂົາຟັງໃໝ່. ເພິ່ນໄດ້ຮັກສາຄວາມເຊື່ອຂອງຕົນໄວ້ຢ່າງໝັ້ນຄົງ ແລະ ປາກຂອງເພິ່ນໄດ້ບອກຂ່າວອັນໜ້າຍິນດີວ່າ: “ເຊິ່ງມີຢູ່ແຕ່ປະຖົມມະການ ເຊິ່ງເຮົາໄດ້ຍິນ ເຊິ່ງເຮົາໄດ້ເຫັນກັບຕາ ເຊິ່ງເຮົາໄດ້ພິຈາລະນາເບິ່ງ ແລະ ມືຂອງເຮົາໄດ້ຈັບຕ້ອງນັ້ນກ່ຽວກັບພຣະທໍາອັນຊົງຊີວິດ ... ສິ່ງທີ່ພວກເຮົາໄດ້ເຫັນ ແລະ ໄດ້ຍິນນັ້ນ ພວກເຮົາກໍປະກາດແກ່ພວກເຈົ້າເໝືອນກັນ.” 1 ໂຢຮັນ 1:1–3. {AA 568.2}

// {AA 569.1}

ອັກຄະສາວົກໂຢຮັນມີຊີວິດຢູ່ຈົນເຖົ້າແກ່. ເພິ່ນໄດ້ເຫັນການທໍາລາຍນະຄອນເຢຣູຊາເລັມ ແລະ ພຣະວິຫານອັນສະຫງ່າຜ່າເຜີຍນັ້ນ. ເພິ່ນເປັນສາວົກຄົນໃກ້ຊິດຄົນສຸດທ້າຍຂອງພຣະເຢຊູ ແລະ ມີອິດທິພົນສູງໃນການປະກາດຄວາມຈິງວ່າ ພຣະເຢຊູເປັນພຣະເມຊີອາ ພຣະຜູ້ໄຖ່ຂອງໂລກ. ບໍ່ມີຜູ້ໃດສົງໄສຄວາມຈິງໃຈຂອງເພິ່ນ ແລະ ການສິດສອນຂອງເພິ່ນໄດ້ຊັກນໍາຫຼາຍຄົນມາຮັບເຊື່ອໃນພຣະເຈົ້າ. {AA 569.1}

// {AA 569.2}

ພວກຜູ້ນໍາຢິວມີຄວາມເຈັບແຄ້ນແໜ້ນໃຈຂົມຂື່ນອັກຄະສາວົກຕໍ່ໂຢຮັນ ຍ້ອນເພິ່ນຈົງຮັກພັກດີຕໍ່ວຽກງານຂອງພຣະຄຣິສ. ພວກເຂົາເວົ້າວ່າ ຈະບໍ່ສາມາດປາບປາມຄຣິສຕຽນໄດ້ ຖ້າສຽງຂອງອັກຄະສາວົກໂຢຮັນຍັງດັງຢູ່ໃນຫູຂອງປະຊາຊົນ. ເພື່ອໃຫ້ປະຊາຊົນລືມການອັດສະຈັນ ແລະ ຄໍາສອນຂອງພຣະເຢຊູ ອັກຄະສາວົກໂຢຮັນຕ້ອງຖືກກໍາຈັດ. {AA 569.2}

// {AA 569.3}

ແລ້ວເພິ່ນກໍຖືກຈັບໄປຂຶ້ນສານຢູ່ນະຄອນໂຣມ ຍ້ອນຄວາມເຊື່ອ. ຢູ່ໃນສານ ຫຼັກຄໍາສອນຂອງເພິ່ນໄດ້ຖືກບິດເບືອນ. ພະຍານເທັດໄດ້ກ່າວຫາວ່າເພິ່ນສອນຄົນໃຫ້ຕໍ່ຕ້ານອໍານາດການປົກຄອງ. ພວກສັດຕູຫວັງວ່າຄໍາກ່າວຫານີ້ຈະຂ້າເພິ່ນໄດ້. {AA 569.3}

// {AA 569.4}

ເພິ່ນໄດ້ກ່າວແກ້ຄະດີຢ່າງຈະແຈ້ງ ແລະ ໜັກແໜ້ນ. ຖ້ອຍຄໍາຂອງເພິ່ນເຂົ້າໃຈໄດ້ງ່າຍ ແລະ ກົງໄປກົງມາ ເຮັດໃຫ້ມີນໍ້າໜັກ. ບັນດາຜູ້ຟັງໃນສານນັ້ນຕົກສະເງີ້ເມື່ອໄດ້ຍິນປັນຍາ ແລະ ສໍານວນຄໍາເວົ້າຂອງເພິ່ນ. ແຕ່ຄໍາເວົ້າຂອງເພິ່ນໜັກແໜ້ນເທົ່າໃດ ຄວາມກຽດຊັງຂອງສັດຕູກໍຍິ່ງເພີ່ມຂຶ້ນເທົ່ານັ້ນ. ຈັກພັດ ເດີມີຊຽນ ໂກດຮ້າຍ, ບໍ່ສາມາດໂຕ້ແຍ້ງເຫດຜົນຂອງຜູ້ຮັບໃຊ້ຊື່ສັດຂອງພຣະຄຣິສ ຫຼື ຕ້ານທານອໍານາດທີ່ສະຖິດຢູ່ກັບຄວາມຈິງທີ່ເພິ່ນກ່າວໄດ້. ເຖິງຢ່າງນັ້ນກໍຕາມ ຈັກພັດ ເດີມີຊຽນ ກໍຍັງຕັດສິນໃຈປະຫານຊີວິດຂອງອັກຄະສາວົກໂຢຮັນ. {AA 569.4}

// {AA 570.1}

ເພິ່ນໄດ້ຖືກໂຍນລົງໝໍ້ນໍ້າມັນຮ້ອນ ແຕ່ພຣະເຈົ້າໄດ້ຮັກສາຊີວິດຜູ້ຮັບໃຊ້ຂອງພຣະອົງໄວ້ ຄືກັບຊາວເຮັບເຣີສາມຄົນທີ່ຖືກໂຍນລົງເຕົາຫຼອມ. ເມື່ອມີຄໍາສັ່ງອອກມາວ່າ ຈົ່ງໂຍນທຸກຄົນທີ່ເຊື່ອຄົນຫຼອກລວງ ຄືພຣະເຢຊູຄຣິສແຫ່ງນາຊາເຣັດ ລົງໝໍ້ນໍ້າມັນ ອັກຄະສາວົກໂຢຮັນໄດ້ກ່າວຂຶ້ນວ່າ ອົງພຣະຜູ້ເປັນເຈົ້າຂອງຂ້າພະເຈົ້າໄດ້ອົດທົນຮັບເອົາທຸກສິ່ງທີ່ຊາຕານ ແລະ ສະໝຸນຂອງມັນຄົ້ນຄິດຂຶ້ນມາເພື່ອທໍາລາຍກຽດ ແລະ ທໍລະມານພຣະອົງ. ພຣະອົງຊົງເສຍສະຫຼະຊີວິດເພື່ອຊ່ວຍໂລກ. ຂ້າພະເຈົ້າຖືວ່າເປັນກຽດທີ່ໄດ້ທຸກທໍລະມານເພື່ອພຣະອົງ. ຂ້າພະເຈົ້າເປັນຄົນຜິດບາບ ແລະ ອ່ອນແອ. ພຣະຄຣິສຊົງບໍຣິສຸດ, ເປັນມິດ, ໄຮ້ມົນທິນ. ພຣະອົງບໍ່ໄດ້ເຮັດບາບຈັກປະການ ແລະ ຄວາມຕົວະຈາກປາກຂອງພຣະອົງກໍບໍ່ມີ. {AA 570.1}

// {AA 570.2}

ຖ້ອຍຄໍາເຫຼົ່ານີ້ມີພະລັງ ແລະ ອັກຄະສາວົກໂຢຮັນໄດ້ຖືກດຶງອອກມາຈາກໝໍ້ນໍ້າມັນ. ຄົນທີ່ໂຍນເພິ່ນລົງໄປນັ້ນໄດ້ມາເອົາເພິ່ນອອກມາເອງ. {AA 570.2}

// {AA 570.3}

ແລ້ວອັກຄະສາວົກໂຢຮັນກໍຖືກຂົ່ມເຫັງໜັກອີກຄັ້ງ. ຈັກກະພັດໄດ້ອອກຄໍາສັ່ງໃຫ້ເນລະເທດເພິ່ນໄປຍັງເກາະປັດໂມ ຖືກໂທດຍ້ອນ “ໄດ້ປະກາດພຣະທໍາຂອງພຣະເຈົ້າ ແລະ ເນື່ອງດ້ວຍການເປັນພະຍານຝ່າຍພຣະເຢຊູເຈົ້າ.” ພຣະນິມິດ 1:9. ສັດຕູຄິດວ່າອິດທິພົນຂອງເພິ່ນຖືກລະງັບແລ້ວ ແລະ ໃນທີ່ສຸດເພິ່ນຈະຕາຍຍ້ອນຄວາມລໍາບາກ ແລະ ເຈັບປວດ. {AA 570.3}

// {AA 570.4}

ເກາະປັດໂມເປັນເກາະເປົ່າແປນ ມີແຕ່ຫີນ ຢູ່ທະເລ ເອຈຽນ. ອານາຈັກໂຣມໄດ້ໃຊ້ເກາະນີ້ເປັນບ່ອນເນລະເທດນັກໂທດ ແຕ່ສໍາລັບອັກຄະສາວົກໂຢຮັນຜູ້ຮັບຂອງພຣະເຈົ້າແລ້ວ ເກາະອັນເສົ້າໝອງນີ້ໄດ້ກາຍເປັນປະຕູສະຫວັນ. ຢູ່ເກາະນີ້ ເພິ່ນໄດ້ຖືກປິດກັ້ນຈາກຄວາມວຸ້ນວາຍຂອງຊີວິດ ແລະ ຈາກການຮັບໃຊ້ອັນຍາກລໍາບາກ. ພຣະເຈົ້າ ພຣະຄຣິສ ແລະ ທູດສະຫວັນຂອງພຣະອົງໄດ້ສະຖິດຢູ່ກັບເພິ່ນ ແລະ ເພິ່ນກໍໄດ້ຮັບຄໍາສອນສໍາລັບຄຣິສຕະຈັກທັງໝົດໃນອະນາຄົດ. ພຣະເຈົ້າໄດ້ເປີດເຜີຍໃຫ້ເພິ່ນເຫັນເຫດການທີ່ຈະເກີດຂຶ້ນໃນບັ້ນປາຍຂອງໂລກຜ່ານທາງນິມິດ ແລະ ເພິ່ນໄດ້ບັນທຶກນິມິດເຫຼົ່ານັ້ນໄວ້. ເມື່ອເພິ່ນເອງບໍ່ສາມາດອອກໄປປະກາດເລື່ອງລາວຂອງພຣະເຢຊູຜູ້ທີ່ຕົນຮັກ ແລະ ຮັບໃຊ້ແລ້ວ ຂ່າວທີ່ພຣະເຈົ້າຊົງມອບໃຫ້ຢູ່ເກາະແຫ່ງນີ້ໄດ້ອອກໄປແທນ ເປັນດັ່ງຕະກຽງທີ່ລຸກໄໝ້ ປ່າວປະກາດຄວາມປະສົງຂອງພຣະເຈົ້າທີ່ມີຕໍ່ບັນດາປະຊາຊາດໃນໂລກ. {AA 570.4}

// {AA 571.1}

ຢູ່ເກາະນັ້ນ ອັກຄະສາວົກໂຢຮັນໄດ້ສາມັກຄີທໍາກັບພຣະຜູ້ສ້າງ. ເພິ່ນໄດ້ທົບທວນຊີວິດຂອງຕົນເອງ ແລະ ເມື່ອຄໍານຶງເຖິງພຣະພອນທັງຫຼາຍທີ່ຕົນໄດ້ຮັບ ສັນຕິສຸກກໍເຂົ້າມາໃນຈິດໃຈ. ເພິ່ນໄດ້ດໍາເນີນຊີວິດຄຣິສຕຽນ ແລະ ສາມາດເວົ້າດ້ວຍເຊື່ອວ່າ: “ຝ່າຍເຮົາຮູ້ແລ້ວວ່າ ພວກເຮົາໄດ້ຍ້າຍອອກຈາກຄວາມຕາຍເຂົ້າສູ່ຊີວິດແລ້ວ.” 1 ໂຢຮັນ 3:14. ແຕ່ຈັກກະພັດຜູ້ທີ່ເນລະເທດອັກຄະສາວົກໂຢຮັນບໍ່ເປັນດັ່ງນັ້ນ; ເມື່ອຄິດຄືນຫຼັງ ກໍຈະເຫັນແຕ່ເສິກສົງຄາມ ແລະ ການນອງເລືອດ, ເຫັນແຕ່ເຮືອນຮ້າງ, ເຫັນແຕ່ແມ່ໝ້າຍກັບລູກກໍາພ້ານັ່ງຮ້ອງໄຫ້ຢູ່ ເຊິ່ງເປັນຜົນອັນເນື່ອງມາຈາກຄວາມຢາກເປັນໃຫຍ່ຂອງຕົນ. {AA 571.1}

// {AA 571.2}

ຢູ່ໃນເກາະຫ່າງໄກນັ້ນ ອັກຄະສາວົກໂຢຮັນໄດ້ມີໂອກາດສຶກສາການສໍາແດງລິດອໍານາດຂອງພຣະເຈົ້າຢ່າງລະອຽດຖີ່ຖ້ວນ ເຊິ່ງລິດອໍານາດນັ້ນກໍສະແດງອອກໃນທໍາມະຊາດ ແລະ ພຣະຄໍາພີທີ່ໄດ້ຮັບການບັນດານໃຈຈາກພຣະວິນຍານບໍຣິສຸດ. ເພິ່ນຖືວ່າເປັນກຽດທີ່ໄດ້ຄົ້ນຄິດຢ່າງລະອຽດກ່ຽວກັບການຊົງສ້າງ ແລະ ໄດ້ຮັກພຣະຜູ້ສ້າງ. ຜ່ານມາ ເພິ່ນໄດ້ເຫັນພູຜາ, ປ່າໄມ້, ຮ່ອມພູຂຽວ, ແລະ ທົ່ງອຸດົມສົມບູນ; ແລະ ເພິ່ນໄດ້ຈົດຈໍາ ສັງເກດເບິ່ງສະຕິປັນຍາ ແລະ ຜີມືຂອງພຣະຜູ້ສ້າງຢູ່ໃນທໍາມະຊາດເຫຼົ່ານັ້ນ. ບັດນີ້ ເພິ່ນຖືກອ້ອມຮອບດ້ວຍສະພາບແວດລ້ອມທໍາມະຊາດທີ່ຫຼາຍຄົນຖືວ່າເສົ້າໝອງ ແຕ່ວ່າເພິ່ນຄິດຕ່າງ. ເຖິງວ່າສະຖານທີ່ນັ້ນຈະເປົ່າແປນ ບໍ່ມີຕົ້ນໄມ້ໃບຫຍ້າ ທ້ອງຟ້າກໍຍັງແຈ້ງ ແລະ ສວຍງາມ ຄືກັບຟ້າຢູ່ເທິງນະຄອນເຢຣູຊາເລັມ. ເພິ່ນໄດ້ຄົ້ນພົບບົດຮຽນສໍາຄັນໃນປ່າຫີນກະຕຸກກະຕັກ, ໃນທະເລອັນເລິກລັບ, ແລະ ໃນທ້ອງສວຍງາມນັ້ນ. ສິ່ງທັງໝົດເຫຼົ່ານີ້ບົ່ງບອກເຖິງລິດອໍານາດ ແລະ ຄວາມສະຫງ່າລາສີຂອງພຣະເຈົ້າ. {AA 571.2}

// {AA 572.1}

ເພິ່ນໄດ້ເຫັນຫຼັກຖານຢູ່ອ້ອມຂ້າງອ້ອມແອວ ເຊິ່ງລ້ວນແລ້ວແຕ່ບົ່ງບອກເຖິງນໍ້າທີ່ຖ້ວມໂລກຍ້ອນມະນຸດລະເມີດກົດບັນຍັດຂອງພຣະເຈົ້າ. ໂງ່ນຫີນທີ່ພຸ່ງຂຶ້ນມາຈາກນໍ້າທະເລເລິກ ແລະ ພຸ່ງຂຶ້ນມາຈາກແຜ່ນດິນເຮັດໃຫ້ເພິ່ນເຫັນພາບຄວາມໜ້າຢ້ານກົວຂອງຄວາມພິໂລດຂອງພຣະເຈົ້າໃນຄາວນັ້ນ. ໃນສຽງນໍ້າມາກນັ້ນ ເພິ່ນໄດ້ຍິນສຽງຂອງພຣະຜູ້ສ້າງ. ລົມພະຍຸພັດທະຫຼົ່ມທະເລກາຍເປັນຟອງຟົດເດືອດຂຶ້ນ ສະແດງໃຫ້ເພິ່ນເຫັນຄວາມພິໂລດຂອງພຣະອົງ. ຄື້ນນໍ້າມະຮືມາວຸ້ນວາຍ ຊັດໄປຊັດມາ ຕາມຝາພຣະຫັດອັນເບິ່ງບໍ່ເຫັນ ສະແດງໃຫ້ເຫັນລິດອໍານາດອັນຍິ່ງໃຫຍ່ຂອງພຣະເຈົ້າ. ໃນແງ່ກົງກັນຂ້າມ ເພິ່ນເຫັນຄວາມອ່ອນແອ ແລະ ຄວາມໂງ່ຈ້າຂອງມະນຸດໂລກ ຜູ້ທີ່ເປັນພຽງດ້ວງໃນດິນ ແຕ່ອວດອ້າງສະຕິປັນຍາ ແລະ ກໍາລັງຂອງຕົນເອງ ແລະ ຕັ້ງໂຕຕໍ່ຕ້ານພຣະເຈົ້າຜູ້ປົກຄອງຈັກກະວານ ປານກັບວ່າພຣະເຈົ້າເທົ່າທຽມມະນຸດ. ໂງ່ນຫີນໄດ້ເຮັດໃຫ້ເພິ່ນນຶກເຖິງພຣະຄຣິສ ຜູ້ເປັນກໍາລັງ ເປັນບ່ອນລີ້ທີ່ບໍ່ມີຄວາມຢ້ານ. ຢູ່ໃນເກາະທີ່ມີແຕ່ຫີນນັ້ນ ເພິ່ນປາຖະໜາພຣະເຈົ້າຢ່າງແຮງກ້າ ແລະ ອະທິຖານຢ່າງຮ້ອນຮົນ. {AA 572.1}

// {AA 572.2}

ຊີວິດຂອງອັກຄະສາວົກໂຢຮັນສະແດງໃຫ້ເຫັນຢ່າງໂດດເດັ່ນວ່າພຣະເຈົ້າສາມາດໃຊ້ຄົນງານທີ່ເຖົ້າແກ່ແລ້ວຢ່າງໃດ. ເມື່ອຖືກເນລະເທດໄປເກາະປັດໂມ ຫຼາຍຄົນຄິດວ່າການຮັບໃຊ້ຂອງເພິ່ນສິ້ນສຸດລົງແລ້ວ ບໍ່ຕ່າງຫຍັງຂຸ່ຍເກົ່າທີ່ເປ່ເພ ແລະ ລົ້ມຕາຍໄດ້ທຸກເມື່ອ. ແຕ່ພຣະເຈົ້າຊົງເຫັນວ່າສົມຄວນຈະໃຊ້ເພິ່ນ. ເຖິງວ່າຖືກກັກຂັງ ເພິ່ນກໍຍັງເປັນພະຍານໃຫ້ແກ່ຄວາມຈິງ. ຢູ່ເກາະປັດໂປນັ້ນ ເພິ່ນໄດ້ສ້າງມິດ ແລະ ພາຄົນມາຮັບເຊື່ອພຣະເຈົ້າ. ຖ້ອຍຄໍາຂອງເພິ່ນເປັນຄວາມປິຕິຍິນດີ ປ່າວປະກາດພຣະຄຣິສຜູ້ຊົງເປັນຄືນມາຈາກຕາຍ ແລະ ພຣະອົງກໍາລັງແກ້ຄະດີຕາງໜ້າໄພ່ພົນຂອງພຣະອົງຢູ່ໃນສະຫວັນ ຈົນຮອດມື້ທີ່ພຣະອົງຈະສະເດັດກັບມາຮັບເອົາພວກເຂົາໄປຢູ່ນໍາພຣະອົງ. ເພິ່ນຮັບໃຊ້ຂ່າວປະເສີດຈົນເຖົ້າແກ່ ຈິ່ງໄດ້ຮັບນິມິດຈາກພຣະເຈົ້າ ຫຼາຍກວ່າຕອນຍັງເປັນໜຸ່ມຢູ່. {AA 572.2}

// {AA 573.1}

ບັນດາຜູ້ທີ່ອຸທິດຕົນຮັບໃຊ້ພຣະເຈົ້າຈົນເຖົ້າຈົນແກ່ຄວນໄດ້ຮັບຄວາມເຄົາລົບນັບຖືເປັນພິເສດ. ພວກເພິ່ນເປັນຜູ້ທີ່ຜ່ານຜ່າພະຍຸ ແລະ ການທົດລອງຢ່າງກ້າຫານ. ພວກເພິ່ນອາດຈະບໍ່ແຂງແຮງ ເຈັບໄຂ້ໄດ້ປ່ວຍ ແຕ່ກໍຍັງມີຂອງປະທານທີ່ສາມາດປະກອບສ່ວນເຂົ້າໃນການຮັບໃຊ້ຂອງພຣະເຈົ້າໄດ້. ເຖິງວ່າບໍ່ມີແຮງ ບໍ່ສາມາດແບກຫາບພາລະໜັກໄດ້ຄືຄົນໜຸ່ມ ຄໍາແນະນໍາຂອງພວກເພິ່ນກໍເປັນສິ່ງທີ່ມີຄຸນຄ່າທີ່ສຸດ. {AA 573.1}

// {AA 573.2}

ພວກເພິ່ນອາດຈະເຄີຍເຮັດຜິດ ແຕ່ວ່າຄວາມຜິດນັ້ນເຮັດໃຫ້ມີປະສົບການ ຮູ້ວິທີປ້ອງກັນ ແລະ ຫຼີກລ້ຽງອັນຕະລາຍ. ເມື່ອເປັນດັ່ງນັ້ນແລ້ວ ພວກເພິ່ນຈະບໍ່ສາມາດໃຫ້ຄໍາປຶກສາໄດ້ບໍ? ພວກເພິ່ນໄດ້ຜ່ານການທົດສອງ ການທົດລອງ ແລະ ກໍາລັງຕົກແດ່ແລ້ວ ແຕ່ພຣະເຈົ້າກໍບໍ່ໄດ້ປ່ອຍວາງ. ພຣະອົງຊົງໃຫ້ພວກເພິ່ນໄດ້ຮັບພຣະຄຸນ ແລະ ສະຕິປັນຍາພິເສດ. {AA 573.2}

// {AA 573.3}

ບັນດາຜູ້ທີ່ໄດ້ຮັບໃຊ້ພຣະເຈົ້າໃນຍາມຍາກລໍາບາກ ບັນດາຜູ້ທີ່ຜ່ານຜ່າຄວາມທຸກຍາກ ແລະ ຮັກສາຄວາມເຊື່ອໄວ້ໝັ້ນຄົງເມື່ອຄົນອື່ນປະຖິ້ມຄວາມຈິງ ຄວນໄດ້ຮັບກຽດ ແລະ ຄວາມເຄົາລົບນັບຖື. ພຣະເຈົ້າຊົງປາຖະໜາໃຫ້ຜູ້ຮັບໃຊ້ໜຸ່ມໄດ້ຮັບສະຕິປັນຍາ, ກໍາລັງ, ແລະ ຄວາມເຕີບໃຫຍ່ຈາກຜູ້ອາວຸໂສເຫຼົ່ານັ້ນ. ຄົນໜຸ່ມທັງຫຼາຍ ຈົ່ງຮູ້ວ່າການເຮັດວຽກຮ່ວມກັບຄົນອາວຸໂສມີຜົນດີ. ຈົ່ງໃຫ້ພວກເພິ່ນເປັນຜູ້ໃຫ້ຄໍາປຶກສາທີ່ມີກຽດ. {AA 573.3}

// {AA 574.1}

ຕໍ່າກັບຜູ້ທີ່ຖວາຍຊີວິດຮັບໃຊ້ພຣະເຈົ້າຈົນເຖົ້າແກ່ ເມື່ອໃກ້ຈະສິ້ນສຸດໜ້າທີ່ໃນໂລກນີ້ແລ້ວ ພຣະວິນຍານບໍຣິສຸດຈະດົນໃຈໃຫ້ເລົ່າປະສົບການໃນການຮັບໃຊ້ພຣະເຈົ້າສູ່ຄົນອື່ນຟັງ. ຜູ້ຮັບໃຊ້ອາວຸໂສທັງຫຼາຍຄວນເລົ່າການອັດສະຈັນ ແລະ ການຊ່ວຍເຫຼືອຍິ່ງໃຫຍ່ຕ່າງໆໃຫ້ເຊື່ອໃໝ່ຟັງ. ພຣະເຈົ້າຊົງປາຖະໜາໃຫ້ຜູ້ທີ່ເຖົ້າແກ່ ແລະ ຜ່ານຜ່າການທົດລອງເຂົ້າປະຈໍາການ ເຮັດໜ້າທີ່ຕາມຄວາມສາມາດຂອງຕົນເພື່ອຊ່ວຍເຫຼືອ ບໍ່ໃຫ້ຄົນອື່ນຕົກລົງສູ່ຄວາມຜິດບາບ. ພຣະອົງຊົງປາຖະໜາໃຫ້ພວກເພິ່ນລຸກຂຶ້ນຈັບອາວຸດ ຈົນຮອດມື້ພຣະອົງຈະສັ່ງໃຫ້ວາງລົງ. {AA 574.1}

// {AA 574.2}

ການຖືກຂົ່ມເຫັງຂອງອັກຄະສາວົກໂຢຮັນມີບົດຮຽນອັດສະຈັນກ່ຽວກັບກໍາລັງແຮງ ແລະ ຄວາມຊູໃຈສໍາລັບຄຣິສຕຽນ. ພຣະເຈົ້າບໍ່ໄດ້ກໍາຈັດແຜນການຊົ່ວຮ້າຍຂອງຄົນບາບ ແຕ່ພຣະອົງໄດ້ປ່ຽນໃຫ້ກາຍເປັນປະໂຫຍດຕໍ່ຜູ້ທີ່ມີຄວາມເຊື່ອ ແລະ ຈົງຮັກພັກດີໃນຍາມຖືກທົດລອງ ແລະ ຖືກຕໍ່ຕ້ານ. ຖືວ່າເປັນເລື່ອງປົກກະຕິທີ່ຜູ້ປະກາດຂ່າວປະເສີດຈະພົບພໍ້ການກົດຂີ່ຂົ່ມເຫັງ, ການຕໍ່ຕ້ານ, ແລະ ການປ້ອຍດ່າທີ່ບໍ່ຍຸຕິທໍາ. ເມື່ອພົບພໍ້ສິ່ງເຫຼົ່ານີ້ ຈົ່ງຈື່ວ່າປະສົບການທີ່ຈະໄດ້ຮັບຜ່ານການທົດລອງ ແລະ ຄວາມທຸກນັ້ນຄຸ້ມຄ່າກັບຄວາມເຈັບປວດທີ່ເກີດຂຶ້ນ. ດ້ວຍວິທີນີ້ແຫຼະ ໄພ່ພົນຂອງພຣະອົງຈິ່ງຈະໃກ້ຊິດພຣະອົງ ແລະ ພຣະອົງຈະສໍາແດງໃຫ້ພວກເຂົາເຫັນຄວາມອ່ອນແອຂອງພວກເຂົາເອງ ແລະ ເຫັນກໍາລັງຂອງພຣະອົງ. ພຣະອົງຊົງສອນໃຫ້ພວກເຂົາເພິ່ງພາພຣະອົງ. ພຣະອົງຊົງກະກຽມພວກເຂົາເພື່ອໃຫ້ພ້ອມຮັບມືກັບພິດໄພຕ່າງໆ, ເພື່ອໃຫ້ຮັບຕໍາແໜ່ງໜ້າທີ່ສໍາຄັນ, ແລະ ເພື່ອໃຫ້ບັນລຸໜ້າທີ່ຕາມພຣະອົງຊົງມອບໝາຍໃຫ້ພ້ອມກັບລິດອໍານາດ. {AA 574.2}

// {AA 575.1}

ໃນທຸກສະໄໝ ຜູ້ຮັບໃຊ້ທີ່ໄດ້ຮັບການແຕ່ງຕັ້ງຈາກພຣະເຈົ້າຍອມຖືກປ້ອຍດ່າ ແລະ ຍອມຖືກກົດຂີ່ຂົ່ມເຫັງເພື່ອຄວາມຈິງ. ໂຢເຊັບຖືກໃສ່ຮ້າຍ ແລະ ຖືກກົດຂີ່ຂົ່ມເຫັງ ຍ້ອນສັດຊື່ ແລະ ມີສິນທໍາ. ກະສັດດາວິດ ຜູ້ທີ່ພຣະເຈົ້າຊົງເລືອກ ຖືກສັດຕູໄລ່ຂ້າປານວ່າແມ່ນສັດຮ້າຍ. ຜູ້ປະກາດພຣະທໍາດານີເອນຖືກໂຍນລົງຖໍ້າເສືອຍ້ອນຈົງຮັກພັກດີຕໍ່ພຣະເຈົ້າ. ຢາໂຄບສູນເສຍຊັບສົບບັດຝ່າຍໂລກ ແລະ ຮ່າງກາຍເປັນພະຍາດຈົນ ແມ່ນແຕ່ຍາດຕິພີ່ນ້ອງ ແລະ ມິດສະຫາຍກໍຍັງລັງກຽດ ແຕ່ເພິ່ນຍັງມີຄວາມເຊື່ອໃນພຣະເຈົ້າ. ຜູ້ປະກາດພຣະທໍາເຢເລມີຢາຕ້ອງເວົ້າສິ່ງທີ່ພຣະເຈົ້າສັ່ງໃຫ້ເວົ້າ ແລະ ເມື່ອເວົ້າແລ້ວກໍເຮັດໃຫ້ກະສັດ ແລະ ຂ້າລາຊະການຕ່າງໆເຈັບແຄ້ນແໜ້ນໃຈ ຈົນຖືກໂຍນລົງຂຸມສ້າງ. ຊະເຕຟາໂນຖືກດຶກກ້ອນຫີນໃສ່ຍ້ອນປະກາດເລື່ອງພຣະຄຣິສຜູ້ຖືກຄຶງ. ອາຈານໂປໂລຖືກຂັງຄຸກ, ຖືກຂ້ຽນຕີ, ຖືກຂວ່າງຫີນໃສ່, ແລະ ໃນທີີ່ສຸດກໍຖືກຂ້າຍ້ອນປະກາດຂ່າວປະເສີດຂອງພຣະເຈົ້າໃຫ້ຄົນຕ່າງຊາດ. ແລະ ອັກຄະສາວົກໂຢຮັນກໍຖືກເນລະເທດໄປຢູ່ເກາະປັດໂມ ຍ້ອນ “ຖ້ອຍຄໍາທີ່ມາຈາກພຣະເຈົ້າ ແລະ ຝ່າຍຄໍາພະຍານຂອງພຣະເຢຊູຄຣິສເຈົ້າ.” {AA 575.1}

// {AA 575.2}

ແບບຢ່າງຄວາມໝັ້ນຄົງເຫຼົ່ານີ້ເປັນພະຍານວ່າພຣະເຈົ້າຊົງຊື່ສັດຕໍ່ຄໍາສັນຍາຂອງພຣະອົງ ຄືພຣະພັກ ແລະ ພຣະຄຸນ ທັງສະແດງໃຫ້ເຫັນວ່າອໍານາດຂອງຄວາມເຊື່ອສາມາດເອົາຊະນະອໍານາດຂອງໂລກໄດ້. ຄວາມເຊື່ອແມ່ນການໄວ້ວາງໃຈໃນພຣະເຈົ້າເມື່ອປະເຊີນກັບຄວາມມືດມົນ ແລະ ສໍາຜັດໄດ້ວ່າພຣະເຈົ້າຊົງນໍາ ເຖິງວ່າຈະຖືກທົດລອງໜັກ ແລະ ຖືກພະຍຸພັດທະຫຼົ່ມກໍຕາມ. ດວງຕາແຫ່ງຄວາມເຊື່ອສາມາດເບິ່ງທະລຸອຸປະສັກທີ່ຂວາງໜ້າ ແລະ ເຫັນຄຸນຄ່າຂອງຊີວິດນິຣັນ. {AA 575.2}

// {AA 576.1}

ພຣະເຢຊູບໍ່ໄດ້ສັນຍາວ່າຈະປະທານກຽດ ແລະ ຊັບສົມບັດຂອງໂລກນີ້ໃຫ້ແກ່ຜູ້ທີ່ຕິດຕາມພຣະອົງ ຫຼືວ່າຈະປະທານມີຊີວິດທີ່ປາສະຈາກການທົດລອງ. ກົງກັນຂ້າມ ພຣະອົງຊົງຮຽກເອີ້ນໃຫ້ພວກເຂົາເດີນຕາມທາງຂອງພຣະອົງ ຄືການປະຕິເສດຕົນເອງ ແລະ ການຖືກປ້ອຍດ່າ. ພຣະອົງສະເດັດມາເພື່ອໄຖ່ໂລກ ແຕ່ຖືກອໍານາດຂອງມານຮ້າຍຕໍ່ຕ້ານ. ມະນຸດກັບເທວະດາຊົ່ວຮ້າຍໄດ້ລວມຕົວກັນຕໍ່ສູ້ເຈົ້າຊາຍແຫ່ງສັນຕິສຸກ. ຖ້ອຍຄໍາ ແລະ ການກະທໍາທຸກຢ່າງຂອງພຣະອົງສະແດງຄວາມຮັກອັກປະເສີດ ແຕ່ໂລກມີຄວາມຂົມຂື່ນຕໍ່ພຣະອົງ ຍ້ອນພຣະອົງຕ່າງຈາກໂລກ. {AA 576.1}

// {AA 576.2}

ທຸກຄົນທີ່ດໍາເນີນຊີວິດຕາມທາາງຂອງພຣະຄຣິສກໍຈະເປັນດັ່ງນັ້ນແຫຼະ. ການກົດຂີ່ຂົ່ມເຫັງ ແລະ ການປ້ອຍດ່າຈະຕົກຖືກທຸກຄົນທີ່ເຕັມໄປດ້ວຍພຣະວິນຍານຂອງພຣະອົງ. ຮູບແບບຂອງການກົດຂີ່ຂົ່ມເຫັງປ່ຽນແປງຕາມການເວລາ ແຕ່ແຮງບັນດານໃຈນັ້ນຍັງຄືເກົ່າ ເປັນແຮງບັນດານໃຈອັນດຽວກັນທີ່ໄດ້ເຂັ່ນຂ້າຄົນຂອງພຣະເຈົ້ານັບຕັ້ງແຕ່ອາເບນ. {AA 576.2}

// {AA 576.3}

ໃນທຸກສະໄໝ ຊາຕານໄດ້ກົດຂີ່ຂົ່ມເຫັງຄົນຂອງພຣະເຈົ້າ. ຊາຕານໄດ້ທໍລະມານ ແລະ ຂ້າພວກເຂົາ ແຕ່ຄວາມຕາຍນັ້ນໄດ້ເຮັດໃຫ້ພວກເຂົາເປັນຜູ້ມີໄຊ. ພວກເຂົາເປັນພະຍາຍໃຫ້ແກ່ລິດອໍານາດຂອງພຣະເຈົ້າ ຜູ້ທີ່ຍິ່ງໃຫຍ່ກວ່າຊາຕານ. ຄົນຊົ່ວອາດຈະທໍລະມານ ແລະ ຂ້າຮ່າງກາຍໄດ້ ແຕ່ພວກເຂົາຈະບໍ່ສາມາດແຕະຕ້ອງຊີວິດທີ່ຖືກເຊື່ອງໄວ້ກັບຄຣິສໃນພຣະເຈົ້າ. ພວກເຂົາສາມາດກັກຂັງຮ່າງກາຍໄດ້ ແຕ່ບໍ່ສາມາດກັກຂັງຈິດວິນຍານໄດ້. {AA 576.3}

// {AA 576.4}

ຜ່ານການທົດລອງ ແລະ ການກົດຂີ່ຂົ່ມເຫັງ ໄພ່ພົນຂອງພຣະເຈົ້າສະແດງໃຫ້ເຫັນຄວາມສະຫງ່າລາສີຂອງພຣະອົງ. ຜູ້ເຊື່ອຂອງພຣະຄຣິສ ຄືຜູ້ທີ່ໂລກກຽດຊັງ ແລະ ກົດຂີ່ຂົ່ມເຫັງ ຮຽນຮູ້ ແລະ ໄດ້ຮັບການເຝິກແອບໂດຍພຣະຄຣິສ. ພວກເຂົາຍ່າງຢູ່ໃນທາງແຄບໃນໂລກນີ້; ພວກເຂົາໄດ້ຮັບການຊໍາລະລ້າງໃຫ້ບໍຣິສຸດຜ່ານຄວາມທຸກ. ພວກເຂົາຕິດຕາມພຣະຄຣິສ ຜ່ານຜ່າຄວາມຍາກລໍາບາກ, ອົດປະຕິເສດຕົວເອງ, ແລະ ພົບຄວາມຜິດຫວັງຂົມຂື່ນ ແຕ່ສິ່ງເຫຼົ່ານັ້ນເຮັດໃຫ້ພວກເຂົາຮຽນຮູ້ຄວາມຜິດ ແລະ ໂທດກໍາຂອງຄວາມບາບ ແລະ ພວກເຂົາກໍກຽດຊັງຄວາມບາບ. ພວກເຂົາເປັນຜູ້ເຂົ້າຮ່ວມໃນຄວາມທຸກທໍລະມານຂອງພຣະຄຣິສ ແລະ ເບິ່ງທະລຸຄວາມມົວໝອງໄປຫາຄວາມສະຫງ່າລາສີ ທັງເວົ້າ: “ເຮົາເຫັນວ່າຄວາມທຸກລໍາບາກຂອງພວກເຮົາໃນເວລາປະຈຸບັນນີ້ບໍ່ອາດທຽບໃສ່ກັບສະຫງ່າລາສີທີ່ຈະຖືກເປີດເຜີຍແກ່ພວກເຮົາໃນພາຍໜ້າໄດ້.” ໂຣມ 8:18. {AA 576.4}
