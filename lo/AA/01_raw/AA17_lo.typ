= 17

== ຜູ້ປະກາດຂ່າວປະເສີດ

==== ອີງຕາມ ກິດຈະການ 13:4–52.

// {AA 166.1}

“ບາຣະນາບາກັບໂປໂລ...ຖືກໃຊ້ອອກໄປປະກາດໂດຍພຣະວິນຍານບໍລິສຸດເຈົ້າ.” ຫຼັງຈາກການແຕ່ງຕັ້ງໃນເມືອງອັນຕີໂອເຂຍ ພວກເພິ່ນໄດ້ເດີນທາງໄປ “ເມືອງແຊລູເກຍ ແລະ ຈາກທີ່ນັ້ນໄດ້ລົງເຮືອເດີນທາງຕໍ່ໄປຈົນເຖິງເກາະໄຊປຣັດ.” ນີ້ເປັນການເດີນທາງເພື່ອປະກາດຂ່າວປະເສີດຄັ້ງທໍາອິດ. {AA 166.1}

// {AA 166.2}

ເກາະໄຊປຣັດເປັນສະຖານທີ່ໜຶ່ງທີ່ມີຜູ້ເຊື່ອປົບໜີມາອາໄສຢູ່ ຍ້ອນການກົດຂີ່ຂົ່ມເຫັງໃນກຸງເຢຣູຊາເລັມ ເຊິ່ງຕໍ່ເນື່ອງມາຫຼັງຈາກການຕາຍຂອງຊະເຕຟາໂນ. ເຄີຍມີຜູ້ເຊື່ອຈາກເກາະນີ້ເດີນທາງໄປ “ປະກາດຂ່າວປະເສີດເລື່ອງພຣະເຢຊູເຈົ້າ” ຢູ່ເມືອງອັນຕີໂອເຂຍ (ກິດຈະການ 11:20). ບາຣະນາບາເອງກໍເປັນຄົນ “ພື້ນເມືອງໃນເກາະໄຊປຣັດ” (ກິດຈະການ 4:36). ບັດນີ້ ບາຣະນາບາໄດ້ກັບມາຍັງເກາະໄຊປຣັດພ້ອມກັບໂປໂລແລະໂຢຮັນມາຣະໂກ ຜູ້ເປັນພີ່ຂອງບາຣະນາບາເອງ. {AA 166.2}

// {AA 166.3}

ແມ່ຂອງມາຣະໂກເປັນຜູ້ຮັບເຊື່ອ. ເພິ່ນໄດ້ໃຊ້ເຮືອນຂອງຕົນໃນກຸງເຢຣູຊາເລັມເປັນບ່ອນລີ້ໄພໃຫ້ພວກສາວົກ. ເຮືອນຫຼັງດັ່ງກ່າວໃຫ້ຄວາມຕ້ອນຮັບ ແລະ ເປັນບ່ອນໃຫ້ພວກເຂົາໄດ້ພັກເຊົາຢູ່ສະເໝີ. ຄັ້ງໜຶ່ງເມື່ອບາຣະນາບາກັບໂປໂລໄປເຮືອນຫຼັງນັ້ນ ມາຣະໂກຂໍຮ່ວມເດີນທາງໄປປະກາດນໍາພວກເຂົາ. ລາວຊາບຊຶ້ງໃນພຣະຄູນຂອງພຣະເຈົ້ເຈົ້າຈຶ່ງປາຖະໜາທີ່ຈະອຸທິດຕົນໂຕທັງໝົດເພື່ອວຽກງານການປະກາດຂ່າວປະເສີດ. {AA 166.3}

// {AA 167.1}

ເມື່ອເດີນທາງໄປຮອດເມືອງຊາລາມີ ໂປໂລກັບບາຣະນາບາກໍ “ໄດ້ປະກາດພຣະທໍາຂອງພຣະເຈົ້າໃນທໍາມະສາລາຂອງຊາວຢິວ…ເມື່ອທ່ານທັງສອງເດີນທາງໄປຕະຫຼອດທົ່ວທັງເກາະນັ້ນ ກໍໄປເຖິງເມືອງປາໂຟ ແລ້ວໄດ້ພົບຊາຍຄົນໜຶ່ງ ທີ່ເປັນໝໍເວດມົນຄາຖາຊື່ວ່າ ບາຣະ-ເຢຊູ ລາວແມ່ນຄົນຢິວທີ່ເປັນຜູ້ທໍານວາຍປອມ. ຄົນນີ້ເປັນເພື່ອນຢູ່ກັບເຊຄີໂອໂປໂລ ຜູ້ປົກຄອງເກາະ ທີ່ເປັນຄົນສະຫຼຽວສະຫຼາດ, ຜູ້ປົກຄອງເກາະໄດ້ເຊີນບາຣະນາບາກັບໂຊໂລມາພົບ ເພາະເພິ່ນຢາກໄດ້ຍິນພຣະທໍາຂອງພຣະເຈົ້າ. ແຕ່ເອລີມາ (ຕາມຊື່ທີ່ຄົນເອີ້ນເປັນພາສາກຣີກ) ໝໍເວດມົນຄາຖາໄດ້ຂັດຂວາງທ່ານທັງສອງໄວ້ ໂດຍພະຍາຍາມຈະແຍກຜູ້ປົກຄອງໃຫ້ໜີຫ່າງຈາກຄວາມເຊື່ອ.” <Acts 13:6–8>{AA 167.1}

// {AA 167.2}

ຊາຕານບໍ່ໄດ້ປ່ອຍໃຫ້ຄຣິສຕະຈັກຂອງພຣະເຈົ້າຈະເລີນຂຶ້ນໃນໂລກນີ້ຢ່າງງ່າຍໆ. ສະໝຸນຂອງມັນບຸກຕີຜູ້ທີ່ຖືກແຕ່ງຕັ້ງໃຫ້ປະກາດຂ່າວປະເສີດຢູ່ບໍ່ຮູ້ເຊົາ ໂດຍສະເພາະເມື່ອມີການປະກາດຄວາມຈິງໃຫ້ຄົນທ່ຽງທຳທີ່ມີຊືື່ສຽງ. ເມື່ອເຊຄີໂອໂປໂລ ຜູ້ປົກຄອງເກາະ ໄດ້ຟັງຂ່າວປະເສີດກໍເປັນເຊັ່ນນີ້. ລາວໄດ້ເຊີນພວກສາວົກໃຫ້ໄປສອນຄວາມຈິງຕາມຄວາມຕັ້ງໃຈຂອງພວກເຂົາ ແລະຊາຕານໄດ້ໃຊ້ໝໍມົນເອລີມາເປັນເຄື່ອງມື ເພື່ອດຶງຜູ້ປົກຄອງອອກຈາກຄວາມເຊື່ອ ແລະຂັດຂວາງແຜນການຂອງພຣະເຈົ້າ. {AA 167.2}

// {AA 167.3}

ດັງນີ້ແຫຼະ ຊາຕານຈຶ່ງຂັດຂວາງບໍ່ໃຫ້ຄົນມີອໍານາດຕໍາແໜ່ງສູງເຊື່ອໃນພຣະເຈົ້າ ເພາະວ່າຖ້າເຊື່ອແລ້ວ ຄົນເຫຼົ່ານັ້ນຈະເປັນກໍາລັງແຮງຮັບໃຊ້ພຣະອົງ. ແຕ່ບໍ່ໃຫ້ຜູ້ຮັບໃຊ້ຂ່າວປະເສີດທີ່ຊື່ສັດຢ້ານຄວາມປະລາໄຊ ເພາະວ່າລາວຈະໄດ້ຮັບອໍານາດຈາກພຣະເຈົ້າ ໃຫ້ເອົາຊະນະອໍານາດທຸກຢ່າງຂອງມານຊາຕານໄດ້. {AA 167.3}

// {AA 168.1}

ເຖິງວ່າຖືກຊາຕານໂຈມຕີຈາກທຸກດ້ານ ໂປໂລກໍຍັງກ້າປະເຊີນໜ້າລູກຕີນມືຂອງຊາຕານ. ພຣະຄໍາພີ່ໄດ້ບັນທຶກໄວ້ດັ່ງນີ້: “ແລ້ວໂຊໂລຜູ້ທີ່ມີຊື່ອີກວ່າ ໂປໂລ ທີ່ເຕັມດ້ວຍພຣະວິນຍານບໍລິສຸດເຈົ້າໄດ້ເພັ່ງຕາເບິ່ງໝໍເວດມົນຄາຖາ ແລະເວົ້າວ່າ, ‘ລູກຂອງມານຮ້າຍເອີຍ ເຈົ້າຜູ້ເປັນສັດຕູຂອງບັນດາຄວາມຊອບທໍາ ຜູ້ເຕັມໄປດ້ວຍກົນອຸບາຍແລະຄວາມຊົ່ວຮ້າຍທຸກຢ່າງ ເຈົ້າຈະບໍ່ເຊົາບິດເບືອນຄວາມຈິງຂອງອົງພຣະຜູ້ເປັນເຈົ້າບໍ? ບັດນີ້ ຈົ່ງຟັງ ມືຂອງອົງພຣະຜູ້ເປັນເຈົ້າຈະລົງຢູ່ເທິງເຈົ້າ, ເຈົ້າຈະຕາບອດ ແລະຈະບໍ່ເຫັນແສງສະຫວ່າງ ຈົນເຖິງເວລາທີ່ກໍານົດໄວ້.’ ໃນທັນໃດນັ້ນ ຕາຂອງເອລີມາກໍມືດມົວແລະງົມທາວຫາຮອບຕົວ ເພື່ອຊອກຫາຄົນຈູງມືຂອງຕົນ. ເມື່ອຜູ້ປົກຄອງໄດ້ເຫັນເຫດການທີ່ເກີດຂຶ້ນແລ້ວ ເພີ່ນກໍໄດ້ຮັບເຊື່ອ ດ້ວຍວ່າ ເພິ່ນງຶດປະຫຼາດໃຈໃນຄໍາສັ່ງສອນເຖິງເລື່ອງອົງພຣະຜູ້ເປັນເຈົ້າ.” <Acts 13:9–12>{AA 168.1}

// {AA 168.2}

ໝໍມົນຄົນນັ້ນອັດຕາໃສ່ຂ່າວປະເສີດ ແລະ ຄວາມໂກດຮ້າຍອັນບໍລິສຸດຂອງພຣະເຈົ້າໄດ້ເຮັດໃຫ້ຕາຂອງລາວບອດບໍ່ເຫັນຮຸ່ງ. ຕານັ້ນບອດຊົ່ວຄາວ ເພື່ອໃຫ້ລາວໄດ້ກັບໃຈແລະຂໍການອະໄພຈາກພຣະເຈົ້າ ຍ້ອນໄດ້ເຮັດຜິດຕໍ່ພຣະອົງຢ່າງຮ້າຍແຮງ. ການລົງໂທດນັ້ນໄດ້ເຮັດໃຫ້ແຜນການຊົ່ວຮ້າຍຂອງລາວຖືກທໍາລາຍ ຈົນບໍ່ສາມາດຕໍ່ຕ້ານຄໍາສອນຂອງພຣະຄຣິສໄດ້ສໍາເລັດ. ການງົມໆທາວໆຂອງເອລີມາຍ້ອນຕາບອດພິສູດໃຫ້ເຫັນວ່າ ການອັດສະຈັນຂອງພວກສາວົກມາຈາກພຣະເຈົ້າ ເຊິ່ງເອລີມາກ່າວຫາວ່າຫຼິ້ນກົນ. ຜູ້ປົກຄອງເກາະເຊື່ອຄວາມຈິງທີ່ພວກສາວົກປະກາດ ລາວຈຶ່ງຮັບເອົາຂ່າວປະເສີດ. {AA 168.2}

// {AA 169.1}

ເອລີມາບໍ່ແມ່ນຄົນມີຄວາມຮູ້ ແຕ່ນິໄສຂອງລາວເໝາະໃນການຮັບໃຊ້ຊາຕານ. ບັນດາຜູ້ປະກາດຄວາມຈິງຈະປະເຊີນໜ້າກັບມານຮ້າຍໃນຫຼາຍຮູບແບບ. ບາງຄັ້ງ ຊາຕານໃຊ້ຄົນມີຄວາມຮູ້ ແຕ່ສ່ວນຫຼາຍແມ່ນຄົນບໍ່ມີຄວາມຮູ້ ຄືຜູ້ທີ່ຊາຕານຝຶກແອບໃຫ້ເປັນສະໝຸນຫຼອກລວງມະນຸດ. ຜູ້ທີ່ຮັບໃຊ້ພຣະຄຣິສຕ້ອງຊື່ສັດຕໍ່ການຮັບໃຊ້ ໂດຍຢໍາເກງພຣະເຈົ້າແລະໂດຍການເພິ່ງອໍານາດອັນຍິ່ງໃຫຍ່ຂອງພຣະອົງ ເພື່ອຈະສາມາດເຮັດໃຫ້ລູກແຫຼ່ງຕີນມືຂອງຊາຕານສັບສົນວຸ້ນວາຍ ແລະຮັບໄຊຊະນະໃນພຣະນາມຂອງພຣະເຈົ້າ. {AA 169.1}

// {AA 169.2}

ຫຼັງຈາກນັ້ນ ພວກສາວົກໄດ້ສືບຕໍ່ເດີນທາງໄປເມືອງເປກາ ໃນແຂວງປໍາຟີເລຍ. ຫົນທາງຫຍຸ້ງຍາກຫຼາຍ; ພວກເພິ່ນລໍາບາກຂາດເຂີນ ແລະ ມີອັນຕະລາຍຮອບດ້ານ. ທຸກບ້ານ ທຸກເມືອງ ແລະທຸກເສັ້ນທາງທີ່ເດີນທາງຜ່ານ ມີທັງໄພອັນຕະລາຍທີ່ເບິ່ງເຫັນແລະເບິ່ງບໍ່ເຫັນ. ແຕ່ໂປໂລກັບບາຣະນາບາຮູ້ຈັກເພິ່ງພາອໍານາດໃນການຊ່ວຍເຫຼືອຂອງພຣະເຈົ້າ. ຈິດໃຈຂອງພວກເພິ່ນເຕັມໄປດ້ວຍຄວາມຮັກອັນບໍລິສຸດຕໍ່ຜູ້ທີ່ກໍາລັງຈິບຫາຍ. ພວກເຂົາບໍ່ເປັນຫ່ວງຄວາມສະດວກສະບາຍສ່ວນຕົວ ເໝືອນດັ່ງເຈົ້າຂອງແກະຊອກຫາແກາະເສຍ. ພວກເຂົາລືມຄວາມເຫັນແກ່ຕົວ ຈຶ່ງບໍ່ຫວາດຫວັ່ນຕໍ່ຄວາມອິດເມື່ອຍ, ຄວາມຫິວໂຫຍ, ແລະຄວາມໜາວເຢັນ. ພວກເຂົາມີເປົ້າໝາຍດຽວ ຄືຄວາມພົ້ນຂອງຜູ້ທີ່ຫຼົງທາງປີກຫ່າງ. {AA 169.2}

// {AA 169.3}

ໃນໄລຍະນີ້ ເປັນໄລຍະທີ່ມາຣະໂກຄອນແຄນບໍ່ຢາກອຸທິດຕົນໝົດໃຈຮັບໃຊ້ວຽກງານຂອງພຣະເຈົ້າ ຍ້ອນວ່າ ຂີ້ຢ້ານແລະທໍ້ຖອຍໃຈ. ມາຣະໂກບໍ່ເຄີຍຜ່ານຄວາມລໍາບາກ ຈຶ່ງທໍ້ຖອຍເມື່ອພົບພໍ້ຄວາມອັນຕະລາຍແລະຄວາມຂັດສົນ. ການຮັບໃຊ້ຂອງລາວໃນເງື່ອນໄຂສະດວກໄດ້ຮັບຜົນດີ ແຕ່ບໍ່ສາມາດພິສູດຕົນເອງໄດ້ວ່າເປັນທະຫານທີ່ດີຂອງພຣະເຢຊູທ່າມກາງຄວາມຫຍຸ້ງຍາກແລະໄພອັນຕະລາຍອັນເປັນເລື່ອງທຳມະດາຂອງຜູ້ບຸກເບິກງານປະກາດ. ມາຣະໂກຍັງບໍ່ເຄີຍຮຽນຮູ້ທີ່ຈະຜະເຊີນໜ້າກັບໄພອັນຕະລາຍ, ການກົດຂີ່ຂົ່ມເຫັງ, ແລະການຕໍ່ຕ້ານດ້ວຍໃຈກ້າ. ເມື່ອພວກສາວົກເດີນທາງຕໍ່ ແລະເຫັນວ່າຍິ່ງຈະລໍາບາກກວ່າເກົ່າ ມາຣະໂກຫົວຫົດແລະໝົດຄວາມ ຈຶ່ງບໍ່ຍອມຮ່ວມເດີນທາງຕໍ່ ແລ້ວຕັດສິນໃຈກັບໄປນະຄອນເຢຣູຊາເລັມ. {AA 169.3}

// {AA 170.1}

ໂປໂລບໍ່ພໍໃຈຢ່າງຮຸ່ນແຮງໃນໄລຍະໜຶ່ງທີ່ມາຣະໂກໜີປະພວກຕົນ. ສ່ວນບາຣະນາບາເຫັນໃຈ ຍ້ອນວ່າມາຣະໂກຂາດປະສົບການ ແລະຮູ້ສຶກເປັນຫ່ວງເປັນໄຍ ບໍ່ຢາກໃຫ້ລາວປະລະວຽກງານການປະກາດ. ບາຣະນາບາເຫັນວ່າມາຣະໂກມີຄຸນສົມບັດເໝາະສົມໃນການເປັນຜູ້ຮັບໃຊ້ທີ່ດີ. ເພິ່ນເປັນຫ່ວງໄດ້ຫຼາຍປີ ຈົນໃນທີ່ສຸດກໍໂລ່ງໃຈ ເພາະວ່າມາຣະໂກໄດ້ອຸທິດຕົນຮັບໃຊ້ພຣະເຈົ້າໝົດຈິດໝົດໃຈອີກຄັ້ງ ແລະຍິນດີອອກໄປປະກາດຂ່າວປະເສີດໃນບ່ອນຫຍຸ້ງຍາກຕ່າງໆ. ຍ້ອນພຣະພອນຂອງພຣະເຈົ້າ ແລະການຝຶກແອບອັນສະຫຼຽວສະຫຼາດຂອງບາຣະນາບາ ມາຣະໂກຈຶ່ງກາຍເປັນຜູ້ຮັບໃຊ້ທີ່ມີຄ່າຂອງພຣະເຈົ້າ. {AA 170.1}

// {AA 170.2}

ຫຼັງຈາກນັ້ນ ໂປໂລກັບມາຣະໂກກໍປອງດອງກັນ ແລະປະກາດຂ່າວປະເສີດຮ່ວມກັນ. ໂປໂລໄດ້ແນະນໍາໃຫ້ຄຣິສຕະຈັກໃນເມືອງໂກໂລຊາຍຊາບວ່າ ມາຣະໂກເປັນ “ເພື່ອນຮ່ວມງານ…ເພື່ອອານາຈັກຂອງພຣະເຈົ້າ” ແລະເປັນຜູ້ “ຊ່ວຍຊູໃຈ” ຂອງໂປໂລ. (ໂກໂລຊາຍ 4:11) ກ່ອນເສຍຊີວິດບໍ່ດົນ ໂປໂລໄດ້ເວົ້າວ່າ ມາຣະໂກໄດ້ “ຊ່ວຍເຮົາຫຼາຍໃນພາລະກິດການຮັບໃຊ້.” (2 ຕີໂມທຽວ 4:11) {AA 170.2}

// {AA 170.3}

ພາຍຫຼັງມາຣະໂກໜີປະ ໂປໂລກັບບາຣະນາບາໄດ້ໄປຮອດເມືອງອັນຕີໂອເຂຍ ແຂວງປີຊີເດຍ ແລະເຂົ້າໄປນັ່ງໃນທຳມະສາລາຂອງຊາວຢິວໃນວັນສະບາໂຕ. “ຫຼັງຈາກການອ່ານກົດບັນຍັດຂອງໂມເຊແລະໜັງສືຂອງບັນດາຜູ້ທໍານວາຍສິ້ນສຸດແລ້ວ ຜູ້ປົກຄອງທໍາມະສາລາກໍໃຊ້ຄົນໄປບອກບາຣະນາບາກັບໂປໂລວ່າ, ‘ພີ່ນ້ອງເອີຍ, ຖ້າພວກທ່ານມີຄໍາໜຸນໃຈແກ່ປະຊາຊົນເຫຼົ່ານີ້ກໍເຊີນກ່າວໄດ້.’” ເມື່ອໄດ້ຮັບຄໍາເຊີນເຊັ່ານີ້ແລ້ວ “ໂປໂລກໍລຸກຂຶ້ນ ໃຊ້ມືເປັນສັນຍານ ແລະກ່າວວ່າ, ‘ຊາວອິດສະຣະເອນແລະທ່ານທັງຫຼາຍທີ່ຢໍາເກງພຣະເຈົ້າເອີຍ ເຊີນຟັງເທີ້ນ.’” ແລ້ວໂປໂລກໍບັນລະຍາຍຢ່າງເປັນຕາຟັງ ໂດຍໄດ້ໄລ່ລຽງການປະຕິບັດຂອງພຣະເຈົ້າຕໍ່ໍຊາວຢິວນັບຕັ້ງແຕ່ການປົດປ່ອຍອອກຈາກການເປັນຂ້າທາດຢູ່ປະເທດເອຢິບ ຈົນຮອດພຣະສັນຍາເລື່ອງພຣະຜູ້ຊ່ວຍໃຫ້ພົ້ນ ທີ່ຈະເກີດໃນເຊື້ອສາຍຂອງກະສັດດາວິດ. ໂປໂກກ່າວຢ່າງກ້າຫານວ່າ: “ແມ່ນພຣະເຢຊູເຈົ້າເຊື້ອສາຍຄົນໜຶ່ງຂອງດາວິດນີ້ແຫຼະທີ່ພຣະເຈົ້າໄດ້ຕັ້ງໃຫ້ເປັນພຣະຜູ້ໂຜດຊ່ວຍໃຫ້ພົ້ນຂອງປະຊາຊົນອິດສະຣາເອນ ຕາມທີ່ພຣະອົງໄດ້ສັນຍາໄວ້. ກ່ອນພຣະເຢຊູເຈົ້າສະເດັດມາ ໂຢຮັນໄດ້ປະກາດຕໍ່ປະຊາຊົນອິດສະຣະເອນທຸກຄົນແລ້ວກ່ຽວກັບການຖິ້ມໃຈເກົ່າເອົາໃຈໃໝ່ ແລະຮັບບັບຕິດສະມາ. ເມື່ອໂຢຮັນໃກ້ຈະສໍາເລັດພາລະກິດຂອງຕົນແລ້ວ ເພິ່ນກໍໄດ້ກ່າວແກ່ປະຊາຊົນວ່າ, ‘ເຈົ້າທັງຫຼາຍຄິດວ່າຂ້າພະເຈົ້າແມ່ນຜູ້ໃດ? ຂ້າພະເຈົ້າບໍ່ແມ່ນພຣະອົງຜູ້ທີ່ພວກເຈົ້າຄອຍຖ້າ, ແຕ່ຈົ່ງຟັງເທີ້ນ ພາຍຫຼັງຂ້າພະເຈົ້າ ຈະມີທ່ານຜູ້ໜຶ່ງ ແລະຂ້າພະເຈົ້າບໍ່ສົມຄວນທີ່ຈະປົດເກີບອອກຈາກຕີນຂອງເພິ່ນ.’” <Acts 13:15–16, 23–25> ໂປໂລໄດ້ປະກາດຢ່າງມີພະລັງວ່າພຣະເຢຊູເປັນພຣະຜູ້ຊ່ວຍໃຫ້ພົ້ນຂອງມະນຸດ ເປັນພຣະເມຊີອາຕາມຄໍາທໍານວາຍ. {AA 170.3}

// {AA 171.1}

ໂປໂລເວົ້າຕໍ່ວ່າ: “ພີີ່ນ້ອງທັງຫຼາຍຜູ້ເປັນເຊື້ອສາຍຂອງອັບຣາຮາມ ແລະທ່ານທັງຫຼາຍທີ່ຢໍາເກງພຣະເຈົ້າເອີຍ ຂ່າວແຫ່ງຄວາມພົ້ນນີ້ໄດ້ຖືກສົ່ງມາ ແມ່ນສໍາລັບພວກເຮົານີ້ເອງ. ດ້ວຍວ່າ, ປະຊາຊົນໃນນະຄອນເຢຣູຊາເລັມກັບພວກຜູ້ປົກຄອງບໍ່ໄດ້ຮູ້ຈັກພຣະອົງ ແລະບໍ່ໄດ້ເຂົ້າໃຈຖ້ອຍຄໍາຂອງຜູ້ທໍານວາຍ ທີ່ມີຜູ້ອ່ານສູ່ຟັງໃນທຸກວັນສະບາໂຕ, ແຕ່ພວກເຂົາໄດ້ເຮັດໃຫ້ຖ້ອຍຄໍາຂອງຜູ້ທໍານວາຍສໍາເລັດ ໂດຍການຕັດສິນລົງໂທດພຣະອົງ.” {AA 171.1}

// {AA 171.2}

ໂປໂລບໍ່ໄດ້ລັງເລທີ່ຈະເວົ້າວ່າຊາວຢິວປະຕິເສດພຣະຜູ້ຊ່ວຍໃຫ້ພົ້ນ ໂດຍກ່າວວ່າ: “ເຖິງແມ່ນວ່າພວກເຂົາບໍ່ໄດ້ພົບຄວາມຜິດປະການໃດໃນພຣະອົງທີ່ຕ້ອງຖືກປະຫານຊີວິດກໍຕາມ ພວກເຂົາຍັງໄດ້ຂໍຮ້ອງໃຫ້ປີລາດໃຫ້ປະຫານພຣະອົງເສຍ. ເມື່ອພວກເຂົາໄດ້ເຮັດທຸກສິ່ງໃຫ້ສໍາເລັດຕາມທີ່ພຣະຄໍາພີໄດ້ຂຽນໄວ້ກ່ຽວກັບພຣະອົງແລ້ວ ພວກເຂົາກໍໄດ້ເອົາພຣະສົບລົງຈາກໄມ້ກາງແຂນ ແລະນໍາໄປວາງໄວ້ໃນອຸບໂມງ. ແຕ່ພຣະເຈົ້າໄດ້ຊົງບັນດານໃຫ້ພຣະອົງເປັນຄືນມາຈາກຕາຍ. ເປັນເວລາຫຼາຍຫລາຍວັນທີ່ພຣະເຢຊູເຈົ້າໄດ້ສໍາແດງແກ່ຫຼາຍຄົນໃຫ້ໄດ້ເຫັນ ຄືພວກທີ່ຕາມພຣະອົງມາຈາກແຂວງຄາລີເລ ເຖິງນະຄອນເຢຣູຊາເລັມ, ບັດນີ້ ຄົນເຫຼົ່ານີ້ແຫຼະໄດ້ເປັນພະຍານຝ່າຍພຣະອົງ ໃຫ້ແກ່ປະຊາຊົນອິດສະຣາເອນ.” {AA 171.2}

// {AA 172.1}

“ຝ່າຍພວກເຮົາໄດ້ນໍາຂ່າວປະເສີດນີ້ແຫຼະ ມາບອກພວກທ່ານທັງຫຼາຍວ່າ ສິ່ງທີ່ພຣະເຈົ້າໄດ້ສັນຍາໄວ້ກັບບັນພະບຸລຸດຂອງພວກເຮົາ ພຣະເຈົ້າໄດ້ຊົງບັນດານໃຫ້ພຣະສັນຍານັ້ນສໍາເລັດແລ້ວ, ສໍາລັບພວກເຮົາຜູ້ທີ່ເປັນເຊື້ອສາຍຂອງພວກເພິ່ນ ໂດຍບັນດານໃຫ້ພຣະເຢຊູເຈົ້າເປັນຄືນມາສູ່ຊີວິດ ດັ່ງທີ່ມີຄໍາຂຽນໄວ້ໃນພຣະທໍາເພງສັນລະເສີນ ບົດທີສອງວ່າ, ‘ເຈົ້າເປັນລູກຊາຍຂອງເຮົາ ວັນນີ້ເຮົາໄດ້ກໍາເນີດເຈົ້າ.’ ນີ້ແຫຼະແມ່ນຖ້ອຍຄໍາທີ່ພຣະເຈົ້າໄດ້ກ່າວໄວ້ ເຖິງຄວາມເປັນຄືນມາຈາກຕາຍຂອງພຣະອົງວ່າ ບໍ່ໃຫ້ຫຼົບສູ່ຄວາມເປື່ອຍເນົ່າຈັກເທື່ອ: ‘ເຮົາຈະໃຫ້ພຣະພອນອັນບໍລິສຸດແລະໝັ້ນຄົງແກ່ເຈົ້າ ທີ່ເຮົາໄດ້ສັນຍາໄວ້ກັບດາວິດ.’ ແມ່ນແທ້ດັ່ງທີ່ພຣະອົງໄດ້ກ່າວໄວ້ໃນບົດອື່ນເໝືອນກັນວ່າ, ‘ເຮົາຈະບໍ່ປ່ອຍໃຫ້ຜູ້ຮັບໃຊ້ທີ່ສັດຊື່ຂອງເຮົາຕ້ອງປະສົບຄວາມເປື່ອຍເນົ່າ.’ ຝ່າຍດາວິດ ເມື່ອໄດ້ປະຕິບັດໃນຄາວອາຍຸຂອງທ່ານຕາມຄວາມປະສົງຂອງພຣະເຈົ້າ ແລ້ວເພິ່ນໄດ້ຕາຍໄປ, ເພິ່ນໄດ້ຖືກຝັງໄວ້ຢູ່ກັບບັນພະບຸລຸດຂອງເພິ່ນ ແລະ ປະສົບຄວາມເປື່ອຍເນົ່າ. ແຕ່ພຣະອົງຜູ້ທີ່ພຣະເຈົ້າໄດ້ບັນດານໃຫ້ເປັນຄືນມາຈາກຕາຍນັ້ນ ເພິ່ນບໍ່ໄດ້ພົບຄວາມເປື່ອຍເນົ່າ.” {AA 172.1}

// {AA 172.2}

ຫຼັງຈາກເຖິງຄວາມສໍາເລັດຕາມຄໍາພະຍາກອນເລື່ອງພຣະເມຊີອາແລ້ວ ໂປໂລກໍກ່າວກ່ຽວກັບການຖິ້ມໃຈເກົ່າເອົາໃຈໃໝ່ແລະການອະໄພບາບຜ່ານຄຸນງາມຄວາມດີຂອງພຣະເຢຊູ ດັ່ງນີ້: “ເຫດສະນັ້ນ ພີ່ນ້ອງທັງຫຼາຍເອີຍ ຈົ່ງເຂົ້າໃຈວ່າ ໂດຍທາງພຣະອົງນີ້ແຫຼະ ຈຶ່ງໄດ້ປະກາດການຍົກຄວາມຜິດບາບໃຫ້ແກ່ພວກທ່ານ. ແລະໂດຍທາງພຣະອົງນັ້ນ ທຸກຄົນທີ່ເຊື່ອຈະໄດ້ຖືກຊົງຊໍາລະທຸກຢ່າງ ເຊິ່ງຈະຊໍາລະບໍ່ໄດ້ຕາມກົດບັນຍັດຂອງໂມເຊ.” {AA 172.2}

// {AA 172.3}

ພຣະວິນຍານຂອງພຣະເຈົ້າໄດ້ສະຖິດຢູ່ນໍາຄໍາເວົ້າຂອງໂປໂລ ແລະໄດ້ສໍາພັດຈິດໃຈຂອງຜູ້ຟັງ. ການຍົກເອົາຄໍາພະຍາກອນໃນພຣະຄໍາພີເດີມມາເວົ້າ ແລະການປະກາດວ່າຄຳເຫຼົ່ານີ້ໄດ້ສໍາເລັດຜ່ານພຣະເຢຊູໄທນາຊາເຣັດ ໄດ້ເຮັດໃຫ້ຫຼາຍຄົນເຊື່ອ ຄືບັນດາຜູ້ທີ່ລໍຄອຍການສະເດັດມາຂອງພຣະເມຊີອາທີ່ຊົງສັນຍາໄວ້. ແລະຖ້ອຍຄໍາທີ່ວ່າ ຂ່າວປະເສີດແຫ່ງຄວາມພົ້ນແມ່ນສໍາລັບທັງຄົນຢິວແລະຄົນຕ່າງຊາດ ກໍໄດ້ນໍາຄວາມຫວັງແລະຄວາມຍິນດີມາສູ່ຜູ້ທີ່ບໍ່ແມ່ນເຊື້ອສາຍຂອງອັບຣາຮາມ. {AA 172.3}

// {AA 173.1}

“ເມື່ອເປໂຕກັບບາຣະນາບາກໍາລັງຍ່າງອອກຈາກທໍາມະສາລາໄປນັ້ນ ປະຊາຊົນກໍເຊີນທ່ານທັງສອງໃຫ້ກັບຄືນມາອີກໃນວັນຊະບາໂຕຕໍ່ໄປ ເພື່ອກ່າວເຖິງຂໍ້ຄວາມນີ້ອີກ.” ພໍເລີກປະຊຸມແລ້ວ “ຄົນຢິວກັບຜູ້ທີ່ເຂົ້າຮ່ວມຮີດຢິວທີ່ຢໍາເກງພຣະເຈົ້າຫຼາຍຄົນໄດ້ຕິດຕາມໂປໂລ ແລະບາຣະນາບາ, ທ່ານທັງສອງຈຶ່ງກ່າວຕັກເຕືອນໃຫ້ພວກເຂົາດໍາເນີນຊີວິດຢູ່ໃນຄວາມເຊື່ອໂດຍເພິ່ງພຣະຄຸນຂອງພຣະເຈົ້າ.” {AA 173.1}

// {AA 173.2}

ໃນວັນສະບາໂຕຖັດມາ ປະຊາຊົນຜູ້ທີ່ສົນໃຈ “ເກືອບໝົດທັງເມືອງໄດ້ມາເຕົ້າໂຮມກັນ ເພື່ອຟັງພຣະຄໍາຂອງອົງພຣະຜູ້ເປັນເຈົ້າ. ເມື່ອພວກຢິວເຫັນປະຊາຊົນຫຼວງຫຼາຍເຊັ່ນນີ້ ພວກເພິ່ນກໍເຕັມໄປດ້ວຍຄວາມອິດສາ. ດັ່ງນັ້ນ ພວກເຂົາຈຶ່ງໂຕ້ຖຽງຄໍາເວົ້າຂອງໂປໂລແລະໝິ່ນປະໝາດເພິ່ນ.” <Acts 13:44–45>{AA 173.2}

// {AA 173.3}

“ແຕ່ໂປໂລກັບບາຣະນາບາມີໃຈກ້າ ກ່າວອອກໄປວ່າ, ‘ຈໍາເປັນຈະຕ້ອງມາກ່າວພຣະຄໍາຂອງພຣະເຈົ້າສູ່ທ່ານທັງຫຼາຍຟັງກ່ອນ, ແຕ່ໃນເມື່ອພວກທ່ານບໍ່ຍອມຮັບເອົາພຣະທໍານັ້ນ ແລະຖືວ່າຕົນບໍ່ສົມຄວນທີ່ຈະຮັບເອົາຊີວິດນິຣັນດອນ ດັ່ງນັ້ນພວກເຮົາກໍຈະໄປຫາຄົນຕ່າງຊາດ. ເພາະເລື່ອງນີ້ແຫຼະ ອົງພຣະຜູ້ເປັນເຈົ້າຈຶ່ງສັ່ງພວກເຮົາວ່າ, ‘ເຮົາໄດ້ຕັ້ງເຈົ້າໄວ້ໃຫ້ເປັນແສງສະຫວ່າງແກ່ຄົນຕ່າງຊາດ ເພື່ອວ່າເຈົ້າຈະເປັນເຫດໃຫ້ໂລກທັງໝົດໄດ້ພົ້ນ.’” {AA 173.3}

// {AA 173.4}

“ເມື່ອຄົນຕ່າງຊາດໄດ້ຍິນເຊັ່ນນີ້ແລ້ວ ພວກເຂົາກໍໍຊົມຊື່ນຍິນດີຫຼາຍ ແລະສັນລະເສີນຖ້ອຍຄໍາຂອງອົງພຣະຜູ້ເປັນເຈົ້າ, ຄົນທັງຫຼາຍ ຜູ້ທີ່ຖືກເລືອກໄວ້ສໍາລັບຊີວິດນິຣັນດອນກໍໄວ້ວາງໃຈເຊື່ອ.” ພວກເຂົາປິຕະຍິນດີຫຼາຍ ຍ້ອນພຣະຄຣິສໄດ້ຮັບເອົາພວກເຂົາເປັນບຸດຂອງພຣະເຈົ້າ ຈຶ່ງຟັງພຣະທຳຂອງພຣະອົງດ້ວຍການຂອບພຣະຄູນ ບັນດາຜູ້ທີ່ຮັບເຊື່ອໃນເມືອງນີ້ມີຄວາມຫ້າວຫັນໃນການປະກາດຂ່າວປະເສີດໃຫ້ຄົນອື່ນໄດ້ຮູ້ ແລະ “ພຣະທໍາຂອງອົງພຣະຜູ້ເປັນເຈົ້າໄດ້ແຜ່ໄປທົ່ວທັງຂົງເຂດນັ້ນ.” {AA 173.4}

// {AA 174.1}

ໃນຫຼາຍສະຕະວັດກ່ອນໜ້ານີ້ ພຣະວິຍານບໍລິສຸດໄດ້ບັນດານໃຈໃຫ້ມີຜູ້ທໍານວາຍກ່ຽວກັບເຫດການນີ້ເອົາໄວ້ແລ້ວ ແຕ່ຊາວຢິວບໍ່ເຂົ້າໃຈ. ໂຮເສອາໄດ້ກ່າວວ່າ: “ປະຊາຊົນອິດສະຣາເອນຈະມີຫຼາຍດັ່ງເມັດຊາຍແຄມທະເລ ເຊິ່ງເກີນຈະນັບຫຼືຕັກຕວງໄດ້. ບັດນີ້ ພຣະເຈົ້າກ່າວແກ່ພວກເຂົາວ່າ, ‘ພວກເຈົ້າເປັນລູກຂອງພຣະເຈົ້າອົງຊົງຊີວິດຢູ່.” ແລະຍັງຂຽນຕໍ່ອີກວ່າ: “ເຮົາຈະໃຫ້ປະຊາຊົນຂອງເຮົາຕັ້ງຫຼັກແຫຼ່ງຢູ່ໃນດິນແດນແລະໃຫ້ອຸດົມສົມບູນຍິ່ງໆຂຶ້ນ. ເຮົາຈະໃຫ້ຄວາມຮັກຕໍ່ຜູ້ທີ່ຖືກເອີ້ນວ່າ, ‘ຂາດຮັກ’ ແລະຜູ້ທີ່ຖືກເອີ້ນວ່າ, ‘ບໍ່ແມ່ນປະຊາຊົນຂອງເຮົາ’ ດ້ວຍ. ເຮົາຈະກ່າວວ່າ, ‘ພວກເຈົ້າເປັນປະຊາຊົນຂອງເຮົາ.’ ພວກເຂົາຈະຕອບວ່າ, ‘ພຣະອົງຊົງເປັນພຣະເຈົ້າຂອງພວກຂ້ານ້ອຍ.’” (ໂຮເສອາ 1:10; 2:23) {AA 174.1}

// {AA 174.2}

ເມື່ອຍັງຢູ່ໃນໂລກນີ້ ພຣະເຢຊູເອງໄດ້ບອກລ່ວງໜ້າກ່ຽວກັບການແຜ່ຂະຫຍາຍຂອງຂ່າວປະເສີດທ່າມກາງຄົນຕ່າງຊາດ. ໃນຄໍາອຸປະມາເລື່່ອງສວນໝາກອະງຸ່ນ ພຣະອົງໄດ້ກ່າວຕໍ່ພວກຢິວທີ່ຖິ້ມໃຈເກົ່າເອົາໃຈໃໝ່ວ່າ: “ຣາຊອານາຈັກຂອງພຣະເຈົ້າຈະຖືກຍົກໜີໄປຈາກພວກເຈົ້າ ແລະມອບໃຫ້ແກ່ຊົນຊາດໜຶ່ງ ເຊິ່ງຈະໃຫ້ຜົນດີສົມກັບຊົນຊາດນັ້ນ.” (ມັດທາຍ 21:43) ຫຼັງຈາກເປັນຄືນມາຈາກຕາຍແລ້ວ ພຣະອົງໄດ້ສັ່ງສາວົກຂອງພຣະອົງວ່າ: “ຈົ່ງໄປທົ່ວໂລກ” ແລະ “ສອນຄົນທຸກຊາດ.” ພວກເຂົາຕ້ອງ “ປະກາດຂ່າວປະເສີດແກ່ມະນຸດສະໂລກທັງໝົດ.” (ມັດທາຍ 28:19; ມາຣະໂກ 16:15) {AA 174.2}

// {AA 174.3}

ເຖິງວ່າມຸ່ງໝັ້ນປະກາດໃຫ້ຄົນຕ່າງຊາດໃນເມືອງອັນຕີໂອເຂຍ ແຂວງປີຊີເດຍ ໂປໂລກັບບາຣະນາບາກໍບໍ່ໄດ້ປະລະການປະກາດໃຫ້ກັບຄົນຢິວໃນສະຖານທີ່ອື່ນ ໂດຍສະເພາະເມື່ອມີຄົນຢາກໄດ້ຍິນຂ່າວປະເສີດ. ຕໍ່ມາຢູ່ເທຊະໂລນິກ, ໂກຣິນໂທ, ເອເຟໂຊ, ແລະສະຖານທີ່ສໍາຄັນອື່ນໆ ໂປໂລກັບຜູ້ທີ່ຮ່ວມປະກາດໄດ້ສອນຂ່າວປະເສີດໃຫ້ທັງຄົນຢິວແລະຄົນຕ່າງຊາດ. ແຕ່ວຽກງານທີ່ພວກເພິ່ນໄດ້ສຸມເຫື່ອແຮງໃສ່ຫຼາຍທີ່ສຸດແມ່ນການສ້າງອານາຈັກຂອງພຣະເຈົ້າໃນດິນແດນຂອງຄົນຕ່າງຊາດ ຄືທ່າມກາງຜູ້ທີ່ບໍ່ຮູ້ຈັກພຣະເຈົ້າທີ່ແທ້ຈິງແລະພຣະບຸດຂອງພຣະອົງ. {AA 174.3}

// {AA 175.1}

ຈິດໃຈຂອງໂປໂລແລະຄູ່ຮ່ວມປະກາດເປັນຫ່ວງເປັນໄຍຜູ້ທີ່ “ຢູ່ນອກພຣະຄຣິສ…ເປັນຄົນຕ່າງດ້າວແລະບໍ່ໄດ້ເປັນໄພ່ພົນທີ່ພຣະເຈົ້າໄດ້ເລືອກໄວ້…ບໍໍ່ໄດ້ມີສ່ວນໃນບັນດາພັນທະສັນຍາທີ່ຊົງສັນຍາໄວ້ແກ່ໄພ່ພົນຂອງພຣະອົງ…ອາໄສຢູ່ໃນໂລກນີ້ໂດຍບໍ່ມີຄວາມຫວັງ ແລະ ໂດຍບໍ່ມີພຣະເຈົ້າ.” ຍ້ອນການປະກາດຂອງພວກສາວົກທີ່ບໍ່ຮູ້ອິດເມື່ອຍ “ຄົນຕ່າງດ້າວ” ທີ່ “ເຄີຍຢູ່ຫ່າງໄກ” ໄດ້ຮຽນຮູ້ວ່າພວກຕົນ “ໄດ້ຫຍັບເຂົ້າມາໃກ້ໂດຍພຣະໂລຫິດຂອງພຣະຄຣິສ” ແລະໂດຍຄວາມເຊື່ອໃນການຊົງໄຖ່ຂອງພຣະອົງ ພວກເຂົາໄດ້ “ເປັນພົນລະເມືອງອັນດຽວກັນກັບພວກໄພ່ພົນຂອງພຣະເຈົ້າ ແລະ ເປັນຄົນໃນຄອບຄົວຂອງພຣະເຈົ້າ.” (ເອເຟໂຊ 2:12, 13, 19) {AA 175.1}

// {AA 175.2}

ໂປໂລໄດ້ສືບຕໍ່ປະກາດດ້ວຍຄວາມເຊື່ອຢ່າງບໍ່ຢຸດຢ່ອນ ເພື່ອເສີມສ້າງອານາຈັກຂອງພຣະເຈົ້າໃນໝູ່ປະຊາຊົນທີ່ພວກອາຈານຊາວຢິວບໍ່ເອົາໃຈໃສ່. ໂປໂລຍົກຍໍພຣະເຢຊູສະເໝີວ່າ “ຊົງເປັນພຣະມະຫາກະສັດເໜືອກະສັດທັງປວງ ແລະຊົງເປັນອົງພຣະຜູ້ເປັນເຈົ້າເໜືອເຈົ້ານາຍທັງປວງ” (1 ຕີໂມທຽວ 6:15) ແລະຕັກເຕືອນຜູ້ເຊື່ອໃຫ້ “ຢັ່ງຮາກແລະກໍ່ຮ່າງສ້າງຊີວິດ…ຂຶ້ນເທິງພຣະອົງ ແລະຈົ່ງຕັ້ງໝັ້ນຄົງຢູ່ໃນຄວາມເຊື່ອ.” (ໂກໂລຊາຍ 2:7) {AA 175.2}

// {AA 175.3}

ສໍາລັບຜູ້ເຊື່ອ ພຣະຄຣິສແມ່ນຮາກຖານອັນໝັ້ນຄົງ. ທັງຄົນຢິວແລະຄົນຕ່າງຊາດສາມາດຕັ້ງຢູ່ເທິງພຣະອົງຜູ້ເປັນສິລາອັນມີຊີວິດຢູ່ໄດ້. ສິລານີ້ມີຂະໜາດກວ້າງພຽງພໍສໍາລັບທຸກຄົນ ແລະແໜ້ນໜາພໍຮັບເອົານໍ້າໜັກຂອງໝົດໂລກໄດ້. ໂປໂລກໍຮູ້ຄວາມຈິງນີ້. ໃນເວລາສິ້ນສຸດພາລະກິດການປະກາດ ໂປໂລໄດ້ກ່າວແກ່ຜູ້ເຊື່ອຄົນຕ່າງຊາດທີ່ຮັກຂ່າວປະເສີດຢ່າງໜັກແໜ້ນ ວ່າ: “ພວກເຈົ້າຖືກສ້າງຂຶ້ນເທິງຮາກຖານ ເຊິ່ງພວກສາວົກແລະພວກຜູ້ປະກາດພຣະທໍາໄດ້ວາງລົງແລ້ວ ພຣະເຢຊູຄຣິສເຈົ້າເອງຊົງເປັນຫີນເສົາເອກ.” (ເອເຟໂຊ 2: 20) {AA 175.3}

// {AA 176.1}

ພໍຂ່າວປະເສີດຂະຫຍາຍຕົວໃນແຂວງປີຊີເດຍ ພວກຢິວຜູ້ບໍ່ເຊື່ອໃນເມືອງອັນຕີໂອເຂຍກໍຍຸແຍ່ “ພວກແມ່ຍິງທີ່ມີກຽດສູງໃນສົງຄົມທີ່ຢໍາເກງພຣະເຈົ້າ ແລະພວກຜູ້ຊາຍຄົນສໍາຄັນໃນເມືອງນີ້ ໄດ້ກໍ່ການຂົ່ມເຫງໂປໂລແລະບາຣະນາບາ ແລະຂັບໄລ່ທ່ານທັງສອງໃຫ້ອອກໄປຈາກ” ເມືອງນັ້ນ. {AA 176.1}

// {AA 176.2}

ສາວົກທັງສອງບໍ່ໄດ້ທໍ້ຖອຍຍ້ອນຄວາມລໍາບາກດັ່ງກ່າວ; ພວກເພິ່ນຈື່ຖ້ອຍຄໍາຂອງພຣະເຢຊູເຈົ້າ ວ່າ: “ເມື່ອຄົນກ່າວນິນທາແລະຂົ່ມເຫັງເຈົ້າທັງຫຼາຍ ແລະເວົ້າຄວາມຊົ່ວອັນບໍ່ຈິງທຸກຢ່າງຕໍ່ສູ້ເຈົ້າທັງຫຼາຍ ເພາະເຫັນແກ່ເຮົາ ພວກເຈົ້າກໍເປັນສຸກ. ຈົ່ງເປັນສຸກແລະຈົ່ງຊົມຊື່ນຍິນດີເຖີດ ເພາະພວກເຈົ້າມີບໍາເນັດອັນຍິ່ງໃຫຍ່ໃນສະຫວັນແລ້ວ ບັນດາຜູ້ທໍານວາຍໃນສະໄໝກ່ອນກໍຖືກຂົ່ມເຫັງຢ່າງດຽວກັນນີ້ແຫຼະ.” (ມັດທາຍ 5:11, 12) {AA 176.2}

// {AA 176.3}

ຂ່າວປະເສີດໄດ້ຂະຫຍາຍຕົວ ແລະກາຍເປັນກໍາລັງໃຈໃຫ້ພວກສາວົກ. ການປະກາດຂອງພວກເຂົາໄດ້ຮັບພຣະພອນຫຼາຍໃນເມືອງອັນຕີໂອເຂຍ ແຂວງປີຊີເດຍ ແລະບັນດາຜູ້ເຊື່ອທີ່ຮັບພາລະການປະກາດຫຼັງຈາກໂປໂລເດິນທາງຕໍ່ “ກໍເຕັມໄປດ້ວຍຄວາມຊົມຊື່ນຍິນດີ ແລະດ້ວຍພຣະວິນຍານບໍລິສຸດເຈົ້າ.” {AA 176.3}
