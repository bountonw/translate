= 18

== ປະກາດໃຫ້ຄົນຕ່າງຊາດ

==== ອີງຕາມ ກິດຈະການ 14:1–26.

// {AA 177.1}

ຫຼັງຈາກເມືອງອັນຕີໂອເຂຍ ແຂວງປີຊີເດຍ ໂປໂລກັບບາຣະນາບາໄດ້ໄປຍັງເມືອງອີໂກນີອົມ. ຄືກັນກັບໃນເມືອງອັນຕີໂອເຂຍ ພວກເພິ່ນໄດ້ປະກາດໃນໂຮງທໍາ ຫຼື ທໍາມະສາລາຂອງພວກຢິວກ່ອນ ແລະປະສົບຜົນສໍາເລັດຫຼາຍ ຄື “ຊາວຢິວແລະຊາວກຣີກຈໍານວນຫຼວງຫຼາຍໄດ້ວາງໃຈເຊື່ອ.” ແຕ່ໃນເມືອງອີໂກນີອົມກໍຄືເມືອງອື່່ນໆ “ພວກຢິວທີ່ບໍ່ຍອມເຊື່ອນັ້ນໄດ້ຍົວະຍົງຄົນຕ່າງຊາດໃຫ້ກຽດຊັງພວກພີ່ນ້ອງທີ່ເຊື່ອ.” {AA 177.1}

// {AA 177.2}

ແຕ່ພວກເພິ່ນກໍບໍ່ໄດ້ປະລະການປະກາດ ເພາະວ່າຄົນຈໍານວນຫຼວງຫຼາຍໄດ້ຮັບເອົາຂ່າວປະເສີດ. ເຖິງວ່າຖືກຕໍ່ຕ້ານ, ຖືກອິດສາ,​ ແລະຖືກໂຈມຕີ ພວກເພິ່ນກໍຍັງສືບຕໍ່ “ມີໃຈກ້າກ່າວດ້ວຍຄວາມໄວ້ວາງໃຈໃນອົງພຣະຜູ້ເປັນເຈົ້າ” ແລະ ພຣະເຈົ້າ “ໄດ້ເປັນພະຍານເຖິງເລື່ອງພຣະຄຸນຂອງພຣະອົງ ໂດຍໃຫ້ທ່ານທັງສອງມີລິດອໍານາດເຮັດການອັດສະຈັນ ແລະ ໝາຍສໍາຄັນຫຼາຍຢ່າງ.” ສິ່ງນີ້ເປັນຫຼັກຖານສະແດງໃຫ້ເຫັນວ່າພຣະເຈົ້າຊົງຍອມຮັບການປະກາດຂອງພວກເຂົາ ແລະກໍເປັນການສົ່ງຜົນອັນດີຕໍ່ຜູ້ທີ່ເປີດໃຈຮັບເອົາຂ່າວປະເສີດ ແລະຈໍານວນຜູ້ເຊື່ອກໍເພີ່ມທະວີຂຶ້ນ. {AA 177.2}

// {AA 178.1}

ຊື່ສຽງຂອງຂ່າວປະເສີດເພີ່ມຂຶ້ນເລື້ອຍໆ ເຮັດໃຫ້ຄົນຢິວທີ່ບໍ່ເຊື່ອອິດສາແລະກຽດຊັງ.​ ພວກເຂົາຈຶ່ງຕັດສິນໃຈສະກັດກັ້ນໂປໂລກັບບາຣະນາບາທັນທີ. ພວກເຂົາໄດ້ໃຊ້ຄວາມເທັດແລະການບິດເບືອນໂນ້ມນ້າວໃຫ້ເຈົ້າໜ້າທີ່ປົກຄອງຢ້ານວ່າ ຈະເກີດການຈາລະຈົນຂຶ້ນ ໂດຍເວົ້າວ່າ ປະຊາຊົນຈໍານວນຫຼວງຫຼາຍຕິດຕາມພວກສາວົກ ເພື່ອຈຸດປະສົງລັບ ແລະເປັນພິດໄພ. {AA 178.1}

// {AA 178.2}

ຍ້ອນແນວນັ້ນ ພວກສາວົກຈຶ່ງຖືກພວກເຈົ້າໜ້າທີ່ເອີ້ນໄປຊັກຖາມຕະຫຼອດ ແຕ່ວ່າພວກເພິ່ນຕອບຢ່າງສຸຂຸມດ້ວຍວິທີທີ່ເຂົ້າໃຈໄດ້ງ່າຍ ມີເຫດຜົນ ແລະຮັດກຸມ ຈຶ່ງເຮັດໃຫ້ຄົນທົ່ວໄປເບິ່ງພວກເຂົາໃນທາງດີ. ເຖິງວ່າພວກເຈົ້າໜ້າທີ່ຂອງເມືອງນັ້ນຕໍ່ຕ້ານຍ້ອນຟັງຄວາມເທັດ ພວກເຂົາກໍບໍ່ກ້າລົງໂທດອັກຄະສາວົກ ແລະຕ້ອງຍອມຮັບວ່າ ໂປໂລກັບບາຣະນາບາສອນປະຊາຊົນໃຫ້ເປັນຄົນທ່ຽງທໍາ ປະພຶດຕາມລະບຽບກົດໝາຍ ແລະຖ້າປະຊາຊົນນໍາໄປປະຕິບັດ ກໍຈະເຮັດໃຫ້ບ້ານເມືອງມີສິນທໍາແລະເປັນລະບົບລະບຽບ. {AA 178.2}

// {AA 178.3}

ການຕໍ່ຕ້ານຍິ່ງເຮັດໃຫ້ຂ່າວປະເສີດໂດ່ງດັງ. ພວກຢິວເຫັນວ່າ ຍິ່ງພະຍາຍາມຂັດຂວາງເທົ່າໃດ ກໍຍິ່ງເຮັດໃຫ້ຄົນຮັບເຊື່ອຫຼາຍຂຶ້ນເທົ່ານັ້ນ. “ປະຊາຊົນໃນເມືອງໄດ້ແຍກກັນອອກເປັນສອງພວກ ຄື: ພວກໜຶ່ງຢູ່ຝ່າຍຢິວ ແລະພວກໜຶ່ງອີກຢູ່ຝ່າຍອັກຄະສາວົກ.” {AA 178.3}

// {AA 178.4}

ພວກຜູ້ນໍາຢິວເຈັບແຄ້ນແໜ້ນໃຈຫຼາຍ ຈົນຕັດສິນໃຈໃຊ້ຄວາມຮຸນແຮງປາບປາມພວກອັກຄະສາວົກ. ພວກເຂົາປັ່ນປ່ວນໃຫ້ຄົນຢິວທີ່ບໍ່ຮູ້ກໍ່ຄວາມວຸ້ນວາຍໄດ້ສໍາເລັດ ແລະກ່າວຫາວ່າເປັນຍ້ອນຄໍາສອນຂອງພວກສາວົກ. ພວກເຂົາຫວັງວ່າຂໍ້ກ່າວຫາເທັດນີ້ຈະດຶງພວກເຈົ້າໜ້າທີ່ເມືອງມາຢູ່ຝ່າຍຕົນເອງ ເພື່ອໃຫ້ສໍາເລັດຕາມເປົ້າໝາຍຂອງຕົນ. ພວກເຂົາວາງແຜນບໍ່ໃຫ້ໂປໂລກັບບາຣະນາບາມີໂອກາດໂຕ້ຕອບ ໂດຍຍຸແຍ່ໃຫ້ປະຊາຊົນແກວ່ງກ້ອນຫີນໃສ່ພວກເພິ່ນໃຫ້ຕາຍ. ການປະກາດຂອງພວກເພິ່ນຈະໄດ້ຍຸຕິລົງ. {AA 178.4}

// {AA 179.1}

ຜູ້ທີ່ເປັນມິດຕໍ່ພວກອັກຄະສາວົກ ເຖິງວ່າຈະບໍ່ແມ່ນຜູ້ເຊື່ອ ແຕ່ກໍໄດ້ບອກພວກເພິ່ນກ່ຽວກັບແຜນການຮ້າຍດັ່່ງກ່າວ ແລະເຕືອນບໍ່ໃຫ້ເຂົ້າໄປຫາປະຊາຊົນທີ່ກໍາລັງຟົດເດືອດຢູ່ນັ້ນ ແຕ່ໃຫ້ລັກໜີໄປ. ໂປໂລກັບບາຣະນາບາໄດ້ຟັງຄວາມແລະລັກໜີອອກຈາກເມືອງອີໂກນີອົມ ປະໃຫ້ຜູ້ເຊື່ອໃນເມືອງນັ້ນສືບຕໍ່ປະກາດ. ແຕ່ພວກເພິ່ນບໍ່ໄດ້ໜີແລ້ວໜີເລີຍ ເພາະວ່າໄດ້ວາງແຜນກັບມາອີກຫຼັງຈາກເຫດການສະຫງົບລົງແລ້ວ ເພື່ອສືບຕໍ່ວຽກງານການປະກາດໃຫ້ສໍາເລັດ. {AA 179.1}

// {AA 179.2}

ໃນທຸກຍຸກທຸກສະໄໝ ແລະຢູ່ທຸກຫົນແຫ່ງ ພຣະເຈົ້າຊົງເອີ້ນຜູ້ຮັບໃຊ້ຂອງພຣະອົງໃຫ້ປະເຊີນໜ້າກັບການຕໍ່ຕ້ານຈາກຜູ້ທີ່ຕັ້ງໃຈປະຕິເສດແສງສະຫວ່າງຂອງສະຫວັນ. ບັນດາສັດຕູຂອງຂ່າວປະເສີດໃຊ້ຄວາມເທັດເປັນເຄື່ອງມືຢູ່ປະຈໍາ ແລະເບິ່ງຄືວ່າເອົາຊະນະຂ່າວປະເສີດໄດ້ໃນບາງຄັ້ງ ແລະປິດປະຕູບໍ່ໃຫ້ຜູ້ຮັບໃຊ້ຂອງພຣະເຈົ້າເຂົ້າຫາຄົນໄດ້. ແຕ່ວ່າປະຕູເຫຼົ່ານັ້ນຈະບໍ່ຖືກປິດຕະຫຼອດໄປ. ຫຼາຍຄັ້ງ ຜູ້ຮັບໃຊ້ຂອງພຣະເຈົ້າກໍສາມາດກັບໄປສືບຕໍ່ປະກາດໃນສະຖານທີ່ເຫຼົ່າເຫຼົ່ານັ້ນ. ພຣະເຈົ້າຊົງສໍາແດງການອັດສະຈັນເພື່ອພວກເຂົາ ເຮັດໃຫ້ສາມາດສ້າງອານຸສອນເພື່ອຄວາມສະຫງ່າຣາສີຂອງພຣະເຈົ້າ. {AA 179.2}

// {AA 179.3}

ພາຍຫຼັງທີ່ຕ້ອງໜີຈາກເມືອງອີໂກນີອົມ ອັກຄະສາວົກທັງສອງໄດ້ເດິນທາງໄປເມືອງລິສະຕຣາ ແລະເມືອງເດຣະເບ ໃນເຂດລີກາໂອເນຍ. ປະຊາຊົນໃນສອງເມືອງນີ້ ສ່ວນຫຼາຍເປັນຄົນຕ່າງຊາດ ມີຄວາມເຊື່ອຖືຢ່າງງົມງວາຍ ແຕ່ກໍມີຄົນຍິນດີຟັງແລະຍອມຮັບຂ່າວປະເສີດ. ພວກເພິ່ນໄດ້ປັກຫຼັກປະກາດໃນສອງເມືອງນີ້ແລະບໍລິເວນໃກ້ຄຽງ ໂດຍຫວັງວ່າຈະບໍ່ຖືກພວກຢິວຕໍ່ຕ້ານແລະກົດຂີ່ຂົ່ມເຫັງອີກ. {AA 179.3}

// {AA 180.1}

ເມືອງລິສະຕຣາບໍ່ມີທໍາມະສາລາຢິວ ເຖິງວ່າມີຄົນຢິວຈໍານວນໜຶ່ງອາໄສຢູ່ກໍຕາມ. ຊາວເມືອງນີ້ກາບໄຫວ້ບູຊາຢູ່ວິຫານຂອງເທບພະເຈົ້າແຫ່ງດາວພະຫັດ. ເມື່ອໂປໂລກັບບາຣະນາບາໄປຮອດ ແລະສອນຂ່າວປະເສີດ ຊາວເມືອງກໍເຕົ້າໂຮມກັນອ້ອມພວກເພິ່ນ. ປະຊາຊົນຫຼາຍຄົນໄດ້ພະຍາຍາມເອົາຄໍາສອນຂອງພວກເພິ່ນໄປເຊື່ອມຕໍ່ກັບຄວາມເຊື່ອງົມງວາຍຂອຕົນ. {AA 180.1}

// {AA 180.2}

ພວກເພິ່ນໄດ້ພະຍາຍາມສອນໃຫ້ຄົນທີ່ກາບໄຫວ້ຮູບເຄົາລົບໃນເມືອງນີ້ຮູ້ພຣະເຈົ້າພຣະຜູ້ສ້າງ ແລະພຣະບຸດ ຜູ້ເປັນພຣະຜູ້ຊ່ວຍໃຫ້ພົ້ນຂອງມະນຸດ. ພວກເພິ່ນພະຍາຍາມຫັນຄວາມສົນໃຈຂອງພວກເຂົາໄປຫາພຣະເຈົ້າ ໂດຍສະເພາະແມ່ນສິ່ງອັດສະຈັນທີ່ພຣະອົງຊົງສ້າງ ເຊັ່ນ: ຕາເວັນ, ເດືອນ, ດາວ, ການໝູນວຽນຂອງລະດູການ, ພູຜາ, ປ່າໄມ້, ແລະສິ່ງອັດສະຈັນຕ່າງໆຂອງທໍາມະຊາດ ເຊິ່ງລ້ວນແລ້ວແຕ່ສະແດງເຖິງການຊົງສ້າງອັນເໜືອຄວາມເຂົ້າໃຈຂອງມະນຸດ. ພວກເພິ່ນໃຊ້ສິ່ງເຫຼົ່ານີ້ເພື່ອໃຫ້ປະຊາຊົນພິຈາລະນາຕຶກຕອງກ່ຽວກັບພຣະເຈົ້າແຫ່ງຈັກກະວານ. {AA 180.2}

// {AA 180.3}

ຫຼັງຈາກອະທິບາຍຄວາມຈິງເຫຼົ່ານີ້ຢ່າງຈະແຈ້ງແລ້ວ ອັກຄະສາວົກທັງສອງຈຶ່ງບອກຊາວເມືອງລິສະຕຣາກ່ຽວກັບພຣະບຸດຂອງພຣະເຈົ້າ ຜູ້ສະເດັດລົງມາຈາກສະຫວັນຍ້ອນພຣະອົງຊົງຮັກມະນຸດ. ພວກເພິ່ນເລົ່າກ່ຽວກັບຊີວິດແລະການຮັບໃຊ້ຂອງພຣະຄຣິສໃນໂລກນີ້ ລວມທັງການຖືກຜູ້ທີ່ພຣະອົງລົງມາຊ່ວຍປະຕິເສດ, ການຖືກຕັດສິນລົງໂທດກັບການຖືກຄຶງເທິງໄມ້ກາງແຂນ, ການເປັນຄືນມາຈາກຕາຍ, ແລະການສະເດັດຂຶ້ນສະຫວັນ ເພື່ອເປັນຜູ້ຕາງໜ້າໃຫ້ແກ່ມະນຸດ. ສະນັ້ນພວກເພິ່ນໄດ້ປະກາດຂ່າວປະເສີດໃນເມືອງນີ້ດ້ວຍພຣະວິນຍານບໍລິສຸດແລະດ້ວຍຣິດອໍານາດຂອງພຣະເຈົ້າ. {AA 180.3}

// {AA 181.1}

ໃນຂະນະທີ່ໂປໂລກໍາລັງເລົ່າເລື່ອງພຣະເຢຊູປິ່ນປົວຄົນເຈັບໄຂ້ໄດ້ປ່ວຍ ມີຄົນເປ້ຍຄົນໜຶ່ງຫຼຽວເບິ່ງເພິ່ນ. ຄົນເປ້ຍຄົນນັ້ນຮັບເອົາແລະເຊື່ອຖ້ອຍຄໍາຂອງເພິ່ນ. ໃຈຂອງໂປໂລສົງສານຊາຍຄົນນັ້ນ ແລະເຫັນວ່າ “ລາວມີຄວາມເຊື່ອພໍຈະດີພະຍາດໄດ້.” ເພິ່ນຈຶ່ງສັ່ງໃຫ້ລາວຢືນຂຶ້ນຊື່ ຕໍ່ໜ້າປະຊາຊົນທີ່ເຕົ້າໂຮມຢູ່ນັ້ນ. ຊາຍເປ້ຍຄົນດັ່ງກ່າວມີແຕ່ນັ່ງບໍ່ເຄີຍຢືນ. ພໍໄດ້ຍິນຄໍາສັ່ງໃຫ້ລຸກຢືນຂຶ້ນ ລາວກໍປະຕິບັດຕາມທັນທີ ແລະຢືນຂຶ້ນເປັນເທື່ອທໍາອິດຕັ້ງແຕ່ເກີດມາ. ຄວາມເຊື່ອຂອງລາວໄດ້ເຮັດໃຫ້ລາວຫາຍດີ ແລະ “ກະໂດດຂຶ້ນ ແລ້ວຍ່າງໄປມາ.” {AA 181.1}

// {AA 181.2}

“ເມື່ອປະຊາຊົນໄດ້ເຫັນການທີ່ໂປໂລເຮັດນັ້ນ ຕ່າງກໍຮ້ອງເປັນພາສາລີກາໂອເນຍວ່າ, ‘ພວກພະແປງກາຍເປັນມະນຸດລົງມາຫາພວກເຮົາແລ້ວ.’” ເຊິ່ງເປັນໄປຕາມຄວາມເຊື່ອຂອງພວກເຂົາທີ່ວ່າບາງຄັ້ງເທບພະເຈົ້າຈະລົງມາຍັງໂລກ. ພວກເຂົາເອີ້ນບາຣະນາບາວ່າ ພຣະພະຫັດ ຄືບິດາຂອງບັນດາເທບພະເຈົ້າ ຍ້ອນບາຣະນາບາມີຄວາມໜ້າເກງຂານ, ສະຫງ່າຜ່າເຜີຍ, ແລະສີໜ້າອ່ອນໂຍນ ທັງມີຄວາມເມຕາປານີ. ສໍາລັບໂປໂລ ພວກເຂົາເຊື່ອວ່າເປັນ ພຣະເຮຣະເມ “ເພາະເພິ່ນເປັນຫົວໜ້າໃນການກ່າວ” ມີຄວາມກະຕືລືລົ້ນແລະຫ້າວຫັນ ແລະ ຄໍາເວົ້າກໍຄ່ອງແຄ້ວມີສິລະປະ. {AA 181.2}

// {AA 181.3}

ຊາວເມືອງລີສະຕຣາຢາກກາບໄຫວ້ພວກສາວົກ ຈົນປະໂຣຫິດຂອງພຣະພະຫັດ “ໄດ້ຈູງງົວເຖິກ ແລະນໍາພວກດອກໄມ້ມາທີ່ປະຕູເມືອງຕິດຕາມໂດຍປະຊາຊົນ ເພາະຕັ້ງໃຈວ່າຈະຖວາຍເຄື່ອງບູຊາ.” ໃນຂະນະນັ້ນ ໂປໂລກັບບາຣະນາບາອິດເມືື່ອຍຫຼາຍແລະພັກຜ່ອນຢູ່ ຈຶ່ງບໍ່ຮູ້ເລື່ອງນີ້. ບໍ່ພໍຄາວ ພວກເພິ່ນກໍໄດ້ຍິນສຽງມະໂຫລີ ແລະ ສຽງຮ້ອງໂຮໂອທະການມຸ່ງໜ້າມາເຮືອນທີ່ພວກເພິ່ນພັກຜ່ອນຢູ່. {AA 181.3}

// {AA 182.1}

ເມື່ອຮູ້ຈຸດປະສົງຂອງປະຊາຊົນແລ້ວ ພວກເພິ່ນ “ກໍຈີກເສື້ອຜ້າຂອງຕົນ ແລ້ວຟ້າວແລ່ນເຂົ້າໄປທ່າມກາງປະຊາຊົນນັ້ນທັນທີ” ເພື່ອບອກໃຫ້ພວກເຂົາຢຸດ. ໂປໂລຮ້ອງຂຶ້ນສຸດຄໍໃຫ້ດັງກວ່າສຽງປະຊາຊົນ ຄົນທັງຫຼາຍຈຶ່ງມິດງຽບລົງຢ່າງກະທັນຫັນແລ້ວເພິ່ນກໍກ່າວວ່າ: “ທ່ານທັງຫຼາຍ ເປັນຫຍັງຈຶ່ງເຮັດເຊັ່ນນີ້? ພວກເຮົາທັງສອງກໍເປັນມະນຸດຢ່າງດຽວກັນກັບພວກທ່ານ ແລະມາປະກາດຂ່າວປະເສີດໃຫ້ພວກທ່ານກັບໃຈຈາກສິ່ງອັນບໍ່ມີປະໂຫຍດເຫຼົ່ານີ້ ແລະ ຫັນມາຫາພຣະເຈົ້າອົງຊົງຊີວິດຢູ່ ຄືອົງທີ່ໄດ້ສ້າງຟ້າສະຫວັນ, ແຜ່ນດິນໂລກ, ນໍ້າທະເລ ແລະສັບພະທຸກສິ່ງທີ່ຢູ່ໃນທີ່ນັ້ນ. ໃນອະດີດທີ່ຜ່ານມາ ພຣະອົງປ່ອຍໃຫ້ປະຊາຊົນທັງໝົດປະຕິບັດຕາມຮີດຄອງຂອງຕົນ. ແຕ່ເຖິງປານນັ້ນ ພຣະອົງບໍ່ໄດ້ໃຫ້ຂາດພະຍານເຖິງເລື່ອງພຣະອົງ ໂດຍກິດຈະການອັນດີຂອງພຣະອົງ ຄືໄດ້ບັນດານຝົນໃຫ້ຕົກຈາກທ້ອງຟ້າ ແລະໃຫ້ມີຜົນລະປູກຕາມລະດູການ ຈຶ່ງໂຜດໃຫ້ອາຫານການກິນແກ່ພວກທ່ານ ແລະໃຫ້ຈິດໃຈອີ່ມເຕັມດ້ວຍຄວາມສຸກ.” {AA 182.1}

// {AA 182.2}

ເຖິງວ່າປະຕິເສດຢ່າງແຂງກ້າວ່າບໍ່ແມ່ນເທບ ເຖິງວ່າອະທິບາຍໃຫ້ເຂົ້າໃຈວ່າພຣະເຈົ້າອົງແທ້ຈິງເທົ່ານັ້ນສົມຄວນໄດ້ຮັບການກາບໄຫວ້ບູຊາ ພວກເພິ່ນເກືອບບໍ່ສາມາດຂັດຂວາງຈຸດປະສົງຂອງປະຊາຊົນໄດ້. ພວກເຂົາເຊື່ອແທ້ເຊື່ອວ່າ ວ່າໂປໂລກັບບາຣະນາບາເປັນເທບ ແລະພວກເຂົາກະຕືລືລົ້ນຫຼາຍຈົນບໍ່ຢາກຍອມຮັບຄວາມຜິດ. ພຣະຄໍາພີໄດ້ບັນທຶກວ່າ ພວກສາວົກ “ເກືອບຫ້າມບໍ່ແພ້.” {AA 182.2}

// {AA 182.3}

ຊາວເມືອງລິສະຕຣາໃຫ້ເຫດຜົນວ່າ ເຂົາທັງຫຼາຍໄດ້ເຫັນພວກອັກຄະສາວົກເຮັດການອັດສະຈັນກັບຕາ ແລະເຫັນຄົນເປ້ຍຍ່າງບໍ່ໄດ້ຕັ້ງແຕ່ເກີດ ລຸກຂຶ້ນຍ່າງແລະມີສຸຂະພາບດີ ແຂງແຮງ. ຍ້ອນໂປໂລອິ່ນອອຍ ແລະອະທິບາຍຢ່າງຈະແຈ້ງ ພວກເຂົາຈຶ່ງຍອມເລີກລາ ບໍ່ຖວາຍສັດບູຊາ; ເພິ່ນໄດ້ອະທິບາຍວ່າ ຕົນກັບບາຣະນາບາເປັນຕົວແທນຂອງພຣະເຈົ້າແຫ່ງຟ້າສະຫວັນແລະພຣະບຸດຂອງພຣະອົງ ຜູ້ຊົງເປັນແພດຜູ້ປະເສີດອົງແທ້ຈິງ. {AA 182.3}

// {AA 183.1}

ການປະກາດຂອງໂປໂລກັບບາຣະນາບາໃນເມືອງລີສະຕຣາຕ້ອງສິ້ນສຸດລົງ ຍ້ອນຄວາມມຸ່ງຮ້າຍຂອງ “ຊາວຢິວບາງຄົນທີ່ມາຈາກເມືອງອັນຕີໂອເຂຍແລະຈາກເມືອງອີໂກນີອົມ.” ພໍຊາວຢິວເຫຼົ່ານີ້ໄດ້ຍິນຂ່າວຜົນສໍາເລັດຂອງການປະກາດຂອງພວກເພິ່ນ ພວກເຂົາກໍນໍາມາແລະຕໍ່ຕ້ານທັນທີ. ເມື່ອມາຮອດເມືອງລີສະຕຣາ ພວກເຂົາໄດ້ຊັກຊວນປະຊາຊົນໃຫ້ຮ່ວມກຽດຊັງພວກອັກຄະສາວົກ. ຍ້ອນຂ່າວບໍ່ດີແລະການໃສ່ຮ້າຍ ຊາວເມືອງຜູ້ທີ່ຄິດວ່າໂປໂລກັບບາຣະນາບາເປັນເທບພະເຈົ້າ ໄດ້ປ່ຽນຄວາມຄິດ ເຊື່ອວ່າພວກເພິ່ນຊົ່ວຊ້າກວ່າຂ້າຕະກອນ ແລະສົມຄວນຕາຍ. {AA 183.1}

// {AA 183.2}

ຄວາມຜິດຫວັງຂອງຊາວເມືອງລີສະຕຣາຍ້ອນໂປໂລກັບບາຣະນາບາບໍ່ຍອມຮັບການກາບໄຫ້ວບູຊາ ໄດ້ປູທາງໃຫ້ພວກເຂົາຫັນມາຕໍ່ຕ້ານພວກເພິ່ນ ຢ່າງກະຕືລືລົ້ນຄືກັບເວລາທີ່ຍົກໃຫ້ພວກເພິ່ນເປັນເທບພະເຈົ້າ. ພວກຊາວຢິວໄດ້ຍຸແຍ່ ສ່ວນປະຊາຊົນກໍວາງແຜນຈະໂຈມຕີພວກອັກຄະສາວົກ. ພວກຊາວຢິວວາງແຜນບໍ່ໃຫ້ໂປໂລມີໂອກາດຕອບໂຕ້ ຢ້ານວ່າເພິ່ນຈະໂນ້ມນ້າວປະຊົນຊົນໃຫ້ຢູ່ຝ່າຍເພິ່ນ. {AA 183.2}

// {AA 183.3}

ບໍ່ພໍຄາວ ຝ່າຍສັດຕູຂອງຂ່າວປະເສີດກໍປະຕິບັດຕາມແຜນການຂອງພວກເຂົາ. ຊາວເມືອງລີສະຕຣາຍອມໃຫ້ອໍານາດຂອງມານຮ້າຍຄວບຄຸມ ຄືເຕັມໄປດ້ວຍຄວາມຄຽດແຄ້ນຂອງຊາຕານ.​ ພວກເຂົາໄດ້ຈັບໂປໂລ ແລະແກວ່ງກ້ອນຫີນໃສ່ເພິ່ນຢ່າງໄຮ້ຄວາມປານີ. ໂປໂລຄິດວ່າຕົນຕ້ອງຕາຍແນ່ນອນ. ພາບຄວາມຕາຍຂອງຊະເຕຟາໂນ ແລະການກ່ຽວຂ້ອງກັບຄວາມຕາຍຂອງເພິ່ນ ໄດ້ປະກົດແຈ້ງໃນຄວາມຄິດຂອງໂປໂລ. ຮ່າງກາຍຂອງໂປໂລເຕັມໄປດ້ວຍບາດແຜແລະຄວາມເຈັບປວດ ຈົນລົ້ມລົງກັບທີ່ ແລະພວກປະຊາຊົນອັນໂຫດຮ້າຍປ່າເຖື່ອນເຫຼົ່ານັ້ນກໍ “ລາກເພິ່ນອອກໄປຈາກເມືອງ ໂດຍຄິດວ່າເພິ່ນຕາຍແລ້ວ.” {AA 183.3}

// {AA 184.1}

ໃນເວລາອັນມືດມົວແລະລໍາບາກນີ້ ຜູ້ເຊື່ອຊາວລີສະຕຣາທີ່ຮັບເຊື່ອຍ້ອນການປະກາດຂອງໂປໂລແລະນາຣະນາບາ ກໍຍັງຊື່ສັດແລະຈົງຮັກພັກດີຕໍ່ພຣະເຈົ້າ. ການຕໍ່ຕ້ານອັນປ່ວງບ້າແລະການຂົ່ມເຫັງອັນປ່າເຖື່ອນນັ້ນຍິ່ງເຮັດໃຫ້ຄວາມເຊື່ອຂອງພວກເຂົາເຂັ້ມແຂງຂຶ້ນ. ເຖິງວ່າໄດ້ຮັບອັນຕະລາຍແລະຖືກປ້ອຍດ່າ ພວກເຂົາກໍຍັງກ້າສະແດງຄວາມຈົງຮັກພັກດີ ແລະອອກໄປຢືນອ້ອມໂປໂລຢ່າງໂສກເສົ້າ ໂດຍຄິດວ່າເພິ່ນໄດ້ເສຍຊີວິດແລ້ວ. {AA 184.1}

// {AA 184.2}

ໃນຂະນະທີ່ພີ່ນ້ອງຜູ້ມີຄວາມເຊື່ອກຳລັງໄຫວ້ທຸກຢູ່ນັ້ນ ເຂົາຕ້ອງຕົກໃຈເມື່ອໂປໂລໂງຫົວຂຶ້ນ ລຸກຂຶ້ນຢືນ ແລະສັນລະເສີນພຣະເຈົ້າ. ຜູ້ເຊື່ອເຫຼົ່ານັ້ນຖືວ່າ ທີ່ໂປໂລບໍ່ຕາຍນັ້ນເປັນການອັດສະຈັນຂອງພຣະເຈົ້າ ແລະເປັນສັນຍານຈາກພຣະອົງວ່າພຣະອົງຊົງພໍພຣະໄທໃນການຮັບເຊື່ອຂອງພວກເຂົາ. ບໍ່ມີສິ່ງໃດສາມາດບັນລະຍາຍຄວາມດີໃຈຂອງພວກເຂົາໄດ້ ພີ່ນ້ອງເຫຼົ່ານີ້ຈຶ່ງສັນລະເສີນພຣະເຈົ້າດ້ວຍຄວາມເຊື່ອທີ່ເຂັ້ມແຂງກວ່າເກົ່າ. {AA 184.2}

// {AA 184.3}

ໃນບັນດາຜູ້ເຊື່ອທີ່ເຫັນຄວາມທຸກທໍລະມານຂອງໂປໂລ ຍັງມີຊາຍໜຸ່ມຄົນໜຶ່ງ. ລຸນມາຊາຍໜຸ່ມຄົນນີ້ໄດ້ກາຍເປັນຜູ້ຮັບໃຊ້ທີ່ໂດດເດັ່ນຂອງພຣະຄຣິສ ແລະໄດ້ຮ່ວມແບກຫາບຄວາມລໍາບາກແລະຄວາມຍິນດີໃນການປະກາດຂ່າວປະເສີດໃນສະຖານທີ່ຫຍຸ້ງຍາກຕ່າງໆ. ຊາຍໜຸ່ມທີ່ວ່ານີ້ມີຊື່ວ່າ ຕີໂມທຽວ. ໃນຂະນະທີ່ໂປໂລຖືກລາກອອກໄປນອກເມືອງ ຕີໂມທຽວກັບຄົນອື່ນໆໄດ້ຢືນອ້ອມຮ່າງກາຍຂອງເພິ່ນໂດຍຄິດວ່າເພິ່ນຕາຍແລ້ວ ແລະໄດ້ເຫັນເພິ່ນລຸກຂຶ້ນ ຮ່າງກາຍເຕັມໄປດ້ວຍບາດແຜກັບເລືອດ ແລະສັນລະເສີນພຣະເຈົ້າ ຍ້ອນພຣະເຈົ້າໄດ້ອະນຸຍາດໃຫ້ທົນທຸກທໍລະມານເພື່ອພຣະຄຣິສ. {AA 184.3}

// {AA 185.1}

ມື້ຖັດມາຫຼັງຈາກຖືກແກວ່ງຫີນໃສ່ ໂປໂລກັບບາຣະນາບາໄດ້ອອກເດີນທາງໄປເມືອງເດຣະເບ ຊຶ່ງເປັນເມືອງທີ່ພຣະເຈົ້າໄດ້ອວຍພອນການປະກາດຂອງພວກເພິ່ນ ແລະຫຼາຍຄົນໄດ້ຮັບເອົາພຣະຄຣິສເປັນພຣະຜູ້ຊ່ວຍໃຫ້ພົ້ນ. ແຕ່ຫຼັງຈາກ “ໄດ້ປະກາດຂ່າວປະເສີດໃນເມືອງເດຣະເບແລະໄດ້ຫຼາຍຄົນມາເປັນສິດ” ພວກເພິ່ນບໍ່ຢາກເດີນທາງໄປສະຖານທີ່ໃໝ່ໃດໆ ຖ້າບໍ່ໄດ້ກັບຄືນໄປເສີມຄວາມເຊື່ອຂອງພີ່ນ້ອງທີ່ພັດພາກຈາກກັນຫວ່າງບໍ່ດົນມານີ້. ດັງນັ້ນ ໂດຍບໍ່ໃສ່ໃຈເລື່ອງຄວາມອັນຕະລາຍ “ທ່ານທັງສອງກໍໄດ້ກັບຄືນໄປເມືອງລີສະຕຣາ, ອີໂກນີອົມ ແລະ ອັນຕີໂອເຂຍ. ທ່ານທັງສອງໄດ້ໜຸນໃຈລູກສິດທັງຫຼາຍໃຫ້ເຂັ້ມແຂງຂຶ້ນ ແລະໜຸນໃຈພວກເຂົາໃຫ້ຕັ້ງໝັ້ນຄົງຢູ່ໃນຄວາມເຊື່ອ.” ຜູ້ທີ່ຍອມຮັບຂ່າວປະເສີດຫຼາຍຄົນໄດ້ຖືກດ່າ ແລະຖືກຕໍ່ຕ້ານ. ຍ້ອນແນວນັ້ນ ພວກເພິ່ນຈຶ່ງຢາກໜຸນໃຈໃຫ້ຄວາມເຊື່ອທີ່ໄດ້ເກີດແລ້ວນັ້ນເຂັ້ມແຂງແລະໝັ້ນຄົງ. {AA 185.1}

// {AA 185.2}

ເພື່ອເສີມສ້າງການເຕີບໃຫຍ່ດ້ານຈິດວິນຍານ ອັກຄະສາວົກທັງສອງໄດ້ຈັດຕັ້ງໃຫ້ຄຣິສຕະຈັກມີຄວາມເປັນລະບົບລະບຽບ. ມີການຈັດຕັ້ງຄຣິສຕະຈັກຂຶ້ນໃນລີກາໂອເນຍແລະປີຊີເດຍ. ພວກເພິ່ນໄດ້ແຕ່ງຕັ້ງຜູ້ຮັບຜິດຊອບຄຣິສຕະຈັກທຸກແຫ່ງ ແລະຈັດລະບຽບແບບແຜນວຽກງານສົ່ງເສີມຈິດວິນຍານທຸກຢ່າງ. {AA 185.2}

// {AA 185.3}

ສິ່ງນີ້ສອດຄ່ອງກັບແຜນການຂອງຂ່າວປະເສີດ ໂດຍສະເພາະແມ່ນການເຕົ້າໂຮມຜູ້ເຊື່ອທັງໝົດໃຫ້ເປັນຮ່າງກາຍດຽວກັນໃນພຣະຄຣິສ ແລະໂປໂລກໍໄດ້ປະຕິບັດຕາມວັດຖຸປະສົງນີ້ຢ່າງເຄັ່ງຄັດຕະຫຼອດໄລຍະການຮັບໃຊ້ຂອງເພິ່ນ. ພີ່ນ້ອງສະມາຊິກໃນທຸກບ່ອນ ຄືຜູ້ທີ່ຮັບເຊື່ອຜ່ານການປະກາດຂອງເພິ່ນ ໄດ້ຖືກຈັດຕັ້ງໃຫ້ເປັນຄຣິສຕະຈັກຕາມເວລາອັນເໝາະສົມ. ເຖິງວ່າບາງເທື່ອຈໍານວນຜູ້ເຊື່ອຈະມີໜ້ອຍ ແຕ່ກໍມີການຈັດຕັ້ງເຊັ່ນກັນ. ດັ່ງນັ້ນແຫຼະ ພີ່ນ້ອງສະມາຊິກເຫຼົ່ານັ້ນຈຶ່ງໄດ້ຮັບການສິດສອນໃຫ້ຊ່ວຍເຫຼືອເຊິ່ງກັນແລະກັນ ແລະຈື່ຈໍາພຣະສັນຍາທີ່ວ່າ: “ມີສອງຫຼືສາມຄົນມາຮ່ວມປະຊຸມກັນໃນນາມຂອງເຮົາຢູ່ບ່ອນໃດ ເຮົາກໍຈະຢູ່ທ່າມກາງພວກເຂົາໃນບ່ອນນັ້ນແຫຼະ.” (ມັດທາຍ 18:20) {AA 185.3}

// {AA 186.1}

ໂປໂລບໍ່ເຄີຍລືມຄຣິສຕະຈັກເຫຼົ່ານັ້ນທີ່ໄດ້ຮັບການຈັດຕັ້ງເລີຍ. ຄວາມເປັນຫ່ວງເປັນໄຍເພີ່ມຂຶ້ນໃນຈິດໃຈຂອງເພິ່ນເລື້ອຍໆ. ເຖິງວ່າຈະເປັນຄຣິສຕະຈັກນ້ອຍປານໃດກໍຕາມ ເພິ່ນກໍຍັງເປັນຫ່ວງສະເໝີ. ເພິ່ນເບິ່ງແຍງຄຣິສຕະຈັກນ້ອຍເປັນພິເສດ ເພາະຮູ້ວ່າເປັນຄຣິສຕະຈັກທີ່ຕ້ອງການຄວາມເອົາໃຈໃສ່ຫຼາຍ ເພື່ອໃຫ້ສະມາຊິກຕັ້ງໝັ້ນຢູ່ໃນຄວາມຈິງແລະຊ່ວຍເຫຼືອຄົນອ້ອມຄ້າງຢ່າງຈິງຈັງ. {AA 186.1}

// {AA 186.2}

ຕະຫຼອດໄລຍະການອອກປະກາດ ໂປໂລແລະບາຣະນາບາໄດ້ປະຕິບັດຕາມແບບຢ່າງຂອງພຣະຄຣິສ ຄືການເສຍສະຫຼະດ້ວຍໃຈຍິນດີ ທັງການຮັບໃຊ້ຢ່າງຊື່ສັດແລະຈິງໃຈ. ພວກເພິ່ນຕື່ນໂຕ, ຫ້າວຫັນ, ແລະດຸໝັ່ນຂະຫຍັນພຽນ ບໍ່ສະແຫວງຫາຄວາມສະດວກສະບາຍສ່ວນຕົວ ແຕ່ອະທິຖານເປັນປະຈໍາ ແລະຫວ່ານຄວາມຈິງຢູ່ບໍ່ເຊົາ. ເມື່ອຫວ່ານແລ້ວ ພວກເພິ່ນຕ້ອງໃຫ້ຄໍາແນະນໍາອັນລໍ້າຄ່າແກ່ຜູ້ທີ່ຮັບເອົາຂ່າວປະເສີດ. ຄວາມຈິງໃຈແລະສັດທານີ້ໄດ້ເຮັດໃຫ້ບັນດາສາວົກໃໝ່ຈົດຈໍາຄວາມສໍາຄັນຂອງຂ່າວປະເສີດຢ່າງດົນນານ. {AA 186.2}

// {AA 186.3}

ເມື່ອມີຄົນທີ່ມີຄວາມສາມາດຮັບເຊື່ອ ຄືກັບກໍລະນີຂອງ ຕີໂມທຽວ ໂປໂລກັບບາຣະນາບາກໍຕັ້ງໃຈສິດສອນຢ່າງຈິງຈັງໃຫ້ຮູ້ຄວາມຈໍາເປັນຂອງການປະກາດຂ່າວປະເສີດ. ແລະເມື່ອພວກເພິ່ນຍ້າຍໄປສະຖານທີ່ໃໝ່ ຄວາມເຊື່ອຂອງຄົນເຫຼົ່ານີ້ບໍ່ໄດ້ຫຼຸດໜ້ອຍຖອຍລົງ ແຕ່ເພີ່ມຂຶ້ນຊໍ້າ. ພວກເຂົາໄດ້ຮັບການສິດສອນຢ່າງຊື່ສັດໃນທາງຂອງພຣະເຈົ້າ ແລະຮຽນຮູ້ທີ່ຈະຮັບໃຊ້ຢ່າງເສຍສະຫຼະ, ຈິງຈັງ, ແລະອົດທົນບາກບັ່ນ ເພື່ອໃຫ້ມະນຸດດ້ວຍກັນໄດ້ຮັບຄວາມພົ້ນ. ການສິດສອນນີ້ເປັນປັດໃຈສໍາຄັນຕໍ່ຜົນສໍາເລັດຂອງວຽກງານການປະກາດຂ່າວປະເສີດຂອງໂປໂລກັບບາຣະນາບາໃນດິດແດນຂອງຄົນຕ່າງຊາດ. {AA 186.3}

// {AA 187.1}

ການເດີນທາງອອກປະກາດຄັ້ງທໍາອິດນີ້ກຳລັງສິ້ນສຸດລົງ. ຫຼັງຈາກມອບຄຣິສຕະຈັກທີ່ຈັດຕັ້ງໃໝ່ເຫຼົ່ານັ້ນໄວ້ກັບພຣະເຈົ້າແລ້ວ ພວກເພິ່ນກໍເດີນທາງໄປແຂວງປໍາຟີເລຍ ແລະ “ເມື່ອໄດ້ປະກາດພຣະທໍາທີ່ເມືອງເປກາແລ້ວ ກໍໄດ້ເດີນທາງໄປຍັງເມືອງອັດຕາເລຍ ຈາກທີ່ນັ້ນ ທ່ານທັງສອງໄດ້ລົງເຮືອກັບຄືນໄປຍັງເມືອງອັນຕີໂອເຂຍ.” {AA 187.1}
