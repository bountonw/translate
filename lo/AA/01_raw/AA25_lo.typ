= 25

== ຈົດໝາຍເຖິງຊາວເທສະໂລນິກ

==== ອີງຕາມ ພຣະທຳເທສະໂລນິກທັງສອງສະບັບ.

// {AA 255.1}

ເມື່ອຊີລາກັບຕີໂມທຽວເດີນທາງຈາກແຂວງເມກາໂດເນຍມາຮອດເມືອງໂກຣິນໂທແລ້ວໂປໂລກໍດີໃຈຫຼາຍ. ເພິ່ນທັງສອງໄດ້ນໍາເອົາ “ຂ່າວດີ” ກ່ຽວກັບ “ຄວາມເຊື່ອແລະຄວາມຮັກ” ຂອງຜູ້ທີ່ຮັບເຊື່ອໃນການປະກາດຄັ້ງກ່ອນໃນເມືອງໂທສະໂລນິກມາເລົ່າໃຫ້ໂປໂລຟັງ. ເພິ່ນເຫັນອົກເຫັນໃຈຜູ້ເຊື່ອເຫຼົ່ານີ້; ເຖິງວ່າພົບພໍ້ອຸປະສັກແລະການຕໍ່ຕ້ານພວກເຂົາກໍຍັງຊື່ສັດຕໍ່ພຣະເຈົ້າ. ໂປໂລຢາກເດີນທາງໄປຢ້ຽມຢາມພວກເຂົາດ້ວຍຕົນເອງ ແຕ່ຍ້ອນວ່າເປັນໄປບໍ່ໄດ້ ຈຶ່ງຂຽນຈົດໝາຍໄປຫາພວກເຂົາແທນ. {AA 255.1}

// {AA 255.2}

ໃນຈົດໝາຍສະບັບນີ້ ໂປໂລໄດ້ໂມທະນາຂອບພຣະຄຸນພຣະເຈົ້າສໍາລັບຂ່າວດີທີ່ຜູ້ເຊື່ອໃນເມືອງເທສະໂລນິກມີຄວາມເຊື່ອເຂັ້ມແຂງຂຶ້ນ. ເພິ່ນຂຽນວ່າ: “ພີ່ນ້ອງທັງຫຼາຍເອີຍ ໃນທ່າມກາງຄວາມຍາກລໍາບາກແລະການຂົ່ມເຫັງທັງໝົດທີ່ພວກເຮົາປະເຊີນຢູ່ນັ້ນ ພວກເຮົາກໍໄດ້ຮັບຄວາມຊູໃຈເພາະເລື່ອງຂອງພວກເຈົ້າ ແມ່ນຄວາມເຊື່ອຂອງພວກເຈົານັ້ນແຫຼະທີ່ເຊີດຊູໃຈພວກເຮົາ. ເພາະຖ້າພວກເຈົ້າຕັ້ງໝັ້ນຄົງຢູ່ໃນອົງພຣະຜູ້ເປັນເຈົ້າແລ້ວ ຊີວິດຂອງເຮົາກໍສົດຊື່ນຂຶ້ນ. ເຮົາຈະໂມທະນາຂອບພຣະຄຸນພຣະເຈົ້າ ເພາະເຈົ້າທັງຫຼາຍຢ່າງໃດອີກ ຈຶ່ງຈະເໝາະສົມກັບຄວາມຊົມຊື່ນຍິນດີທັງໝົດທີ່ເຮົາມີໃນພວກເຈົ້າ ຢູ່ຊ້ອງໜ້າພຣະພັກຂອງພຣະເຈົ້າຂອງເຮົາທັງຫຼາຍ. ພວກເຮົາພາວັນນາອະທິຖານທັງເວັນແລະຄືນ ດ້ວຍຄວາມປາຖະໜາອັນແຮງກ້າ ເພື່ອຈະໄດ້ເຫັນໜ້າພວກເຈົ້າອີກສ່ວນຕົວ ເພື່ອຈະເສີມສ້າງຄວາມເຊື່ອຂອງພວກເຈົ້າທີ່ບົກຜ່ອງຢູ່ນັ້ນໃຫ້ຄົບເຕັມ.” {AA 255.2}

// {AA 256.1}

“ພວກເຮົາໂມທະນາຂອບພຣະຄຸນພຣະເຈົ້າຢູ່ສະເໝີ ສໍາລັບພວກເຈົ້າທຸກຄົນ ແລະພວກເຮົາກໍລະນຶກເຖິງພວກເຈົ້າທຸກເທື່ອເມື່ອພວກເຮົາພາວັນນາອະທິຖານ; ໂດຍບໍ່ໄດ້ຢຸດຢັ້ງໃນການລະນຶກເຖິງກິດຈະການຂອງເຈົ້າທັງຫຼາຍ ອັນເກີດມາຈາກຄວາມເຊື່ອກັບທັງການງານອັນໜັກໜ່ວງທີ່ພວກເຈົ້າຍອມເຮັດຍ້ອນຄວາມຮັກ ແລະຄວາມໝັ່ນພຽນ ອັນມີມາຈາກຄວາມໄວ້ວາງໃຈໃນອົງພຣະເຢຊູຄຣິສເຈົ້າໃຫ້ເປັນໄພ່ພົນຂອງພຣະອົງ.” {AA 256.1}

// {AA 256.2}

ຜູ້ເຊື່ອຫຼາຍຄົນໃນເມືອງເທສະໂລນິກໄດ້ “ຫັນໜີຈາກຮູບເຄົາລົບມາຫາພຣະເຈົ້າ…ເພື່ອບົວລະບັດຮັບໃຊ້ພຣະເຈົ້າອົງທ່ຽງແທ້ແລະຊົງຊີວິດຢູ່.” ພວກເຂົາໄດ້ “ຮັບຄວາມທຸກທົນຢ່າງໜັກໜ່ວງ;” ແລະຈິດໃຈຂອງພວກເຂົາກໍເຕັມໄປດ້ວຍ “ຄວາມຊົມຊື່ນຍິນດີທີ່ມາຈາກພຣະວິນຍານບໍລິສຸດເຈົ້າ.” ໂປໂລກ່າວວ່າ ພວກເຂົາຕິດຕາມພຣະເຈົ້າຢ່າງສັດຊື່ ຈຶ່ງ “ກາຍເປັນແບບຢ່າງໃຫ້ແກ່ຄົນທີ່ເຊື່ອທັງໝົດໃນແຂວງມາເກໂດເນຍແລະໃນແຂວງອະຂາຢາ.” ພວກເຂົາສົມຄວນໄດ້ຮັບຄໍາຍ້ອງຍໍຊົມເຊີຍ “ເພາະວ່າພຣະທໍາຂອງອົງພຣະຜູ້ເປັນເຈົ້າໄດ້ອອກຈາກ [ພວກເຂົາ] ຊ່າລືກ້ອງໄປ ບໍ່ແມ່ນແຕ່ໃນແຂວງມາເກໂດເນຍແລະແຂວງອະຂາຢາເທົ່ານັ້ນ ແຕ່ຂ່າວແຫ່ງຄວາມເຊື່ອພຣະເຈົ້າຂອງ [ພວກເຂົາ] ນັ້ນໄດ້ຊ່າລືໄປທົ່ວທຸກແຫ່ງຫົນ.” {AA 256.2}

// {AA 256.3}

ຜູ້ເຊື່ອໃນເມືອງເທສະໂລນິກເປັນນັກປະກາດແທ້ ມີຈິດໃຈຮ້ອນຮົນເພື່ອພຣະເຈົ້າ ຜູ້ທີ່ຊ່ວຍກູ້ພວກເຂົາ “ໃຫ້ພົ້ນຈາກຄວາມໂກດຮ້າຍຂອງພຣະເຈົ້າທີ່ກໍາລັງຈະມາເຖິງ.” ດ້ວຍພຣະຄຸນຂອງພຣະຄຣິສ ຊີວິດຂອງພວກເຂົາໄດ້ປ່ຽນແປງຢ່າງອັດສະຈັນ ແລະພຣະທຳຂອງພຣະເຈົ້າທີ່ພວກເຂົາກ່າວກໍມີຣິດອໍານາດ. ຫຼາຍຄົນໄດ້ຮັບເອົາຄວາມຈິງແລະຮັບເຊື່ອ ເຮັດໃຫ້ຈໍານວນຜູ້ເຊື່ອເພີ່ມຂຶ້ນ. {AA 256.3}

// {AA 256.4}

ໃນຈົດໝາຍສະບັບທໍາອິດນີ້ ໂປໂລໄດ້ເວົ້າຮອດລັກສະນັກການປະກາດຂອງເພິ່ນໃນເມືອງເທສະໂລນິກ. ເພິ່ນໄດ້ປະກາດວ່າ ເພິ່ນບໍ່ໄດ້ໃຊ້ເລ່ຫຼ່ຽມໃຫ້ຄົນຮັບເຊື່ອ. “ແຕ່ຕາມດັ່ງທີ່ພຣະເຈົ້າໄດ້ຊົງລອງເບິ່ງໃຈຂອງເຮົາ ຈຶ່ງຊົງເຫັນຊອບທີ່ຈະມອບຂ່າວປະເສີດໄວ້ກັບເຮົາ. ດັ່ງນັ້ນ ພວກເຮົາຈຶ່ງກ່າວຢູ່ ບໍ່ແມ່ນເພື່ອໃຫ້ພໍໃຈມະນຸດ ແຕ່ເພື່ອໃຫ້ພໍພຣະໄທພຣະເຈົ້າ ຜູ້ຊົງທົດສອບເບິ່ງໃຈຂອງເຮົາທັງຫຼາຍ. ພວກເຈົ້າກໍຮູ້ດີຢູ່ແລ້ວວ່າ ພວກເຮົາບໍ່ໄດ້ມາຫາພວກເຈົ້າດ້ວຍຄໍາເວົ້າປະຈົບປະແຈງ ຫຼືດ້ວຍຂໍ້ແກ້ຕົວ ເພື່ອອໍາຄວາມໂລບໄວ້ ພຣະເຈົ້າຊົງເປັນພະຍານໃຫ້ເຮົາໄດ້ໃນເລື່ອງນີ້. ພວກເຮົາບໍ່ໄດ້ຊອກຫາຄໍາຊົມເຊີຍຈາກຜູ້ໃດ ທັງຈາກພວກເຈົ້າແລະຈາກຄົນອື່ນດ້ວຍ. ເຖິງແມ່ນວ່າ ເຮົາເປັນອັກຄະສາວົກຂອງພຣະຄຣິສແລະມີສິດຮຽກຮ້ອງໄດ້ ແຕ່ພວກເຮົາໄດ້ຢູ່ທ່າມກາງພວກເຈົ້າດ້ວຍໃຈສຸພາບອ່ອນໂຍນ ເໝືອນດັ່ງແມ່ທີ່ລ້ຽງລູກອ່ອນນ້ອຍຂອງຕົນ. ຍ້ອນຄວາມຮັກທີ່ພວກເຮົາມີສໍາລັບພວກເຈົ້າ ພວກເຮົາຈຶ່ງບໍ່ແມ່ນພຽງແຕ່ພ້ອມທີ່ຈະແບ່ງປັນຂ່າວປະເສີດໃຫ້ແກ່ພວກເຈົ້າເທົ່ານັ້ນ ແຕ່ພ້ອມທີ່ຈະສະຫຼະຊີວິດຂອງພວກເຮົາໃຫ້ແກ່ພວກເຈົ້າດ້ວຍ. ເພາະວ່າພວກເຈົ້າໄດ້ກາຍເປັນທີ່ຮັກຂອງພວກເຮົາ.” {AA 256.4}

// {AA 257.1}

“ພວກເຈົ້າເປັນພະຍານໃຫ້ພວກເຮົາໄດ້ ແລະພຣະເຈົ້າກໍເຊັ່ນກັນ ວ່າ, ຄວາມປະພຶດຂອງພວກເຮົາຕໍ່ພວກເຈົ້າຜູ້ທີ່ເຊື່ອນັ້ນ ແມ່ນບໍລິສຸດ, ຖືກຕ້ອງ, ທ່ຽງທໍາ ແລະປາສະຈາກຄວາມຜິດ. ພວກເຈົ້າຮູ້ວ່າ, ພວກເຮົາໄດ້ປະພຶດຕໍ່ພວກເຈົ້າແຕ່ລະຄົນເໝືອນດັ່ງພໍ່ກັບລູກຂອງຕົນ ຄືເຕືອນສະຕິໜູນໃຈພວກເຈົ້າແລະສັ່ງເນັ້ນພວກເຈົ້າເພື່ອໃຫ້ດໍາເນີນຊີວິດຕາມຢ່າງສົມຄວນຕໍ່ພຣະເຈົ້າ ຜູ້ຊົງເອີ້ນເອົາເຈົ້າທັງຫຼາຍໃຫ້ເຂົ້າມາໃນຣາຊອານາຈັກແລະໃນສະຫງ່າຣາສີຂອງພຣະອົງ. {AA 257.1}

// {AA 257.2}

“ດ້ວຍເຫດນີ້ແຫຼະ, ພວກເຮົາຈຶ່ງໂມທະນາຂອບພຣະຄຸນພຣະເຈົ້າໂດຍບໍ່ຢຸດຢັ້ງ ເພາະພວກເຈົ້າໄດ້ຮັບເອົາພຣະທໍາຂອງພຣະເຈົ້າທີ່ໄດ້ຍິນຈາກພວກເຮົານັ້ນ ບໍ່ເໝືອນເປັນຂໍ້ຄວາມຂອງມະນຸດ, ແຕ່ເປັນຈິງ ຄືເປັນພຣະທໍາຂອງພຣະເຈົ້າທີ່ດໍາເນີນງານຢູ່ພາຍໃນເຈົ້າທັງຫຼາຍທີ່ເຊື່ອ.” “ດ້ວຍວ່າ, ແມ່ນສິ່ງໃດຈະເປັນທີ່ຫວັງໃຈຂອງເຮົາ ຫຼື ທີ່ຊົມຊື່ນຍິນດີ ຫຼື ມົງກຸດ ອັນໃຫ້ມີຄວາມອວດອ້າງຊ້ອງໜ້າພຣະພັກອົງພຣະເຢຊູເຈົ້າຂອງເຮົາທັງຫຼາຍ ເມື່ອພຣະອົງຈະສະເດັດມາປາກົດ ບໍ່ແມ່ນພວກເຈົ້າດອກຫຼື? ເພາະວ່າເຈົ້າທັງຫຼາຍນັ້ນແຫຼະເປັນກຽດຕິຍົດແລະຄວາມຊົມຊື່ນຍິນດີຂອງພວກເຮົາໂດຍແທ້ຈິງ.” {AA 257.2}

// {AA 257.3}

ໃນຈົດໝາຍສະບັບທີໜຶ່ງທີ່ຂຽນເຖິງຜູ້ເຊື່ອຊາວເທສະໂລນິກ ໂປໂລໄດ້ອະທິບາຍກ່ຽວກັບສະພາບຂອງຄົນຕາຍ. ເພິ່ນເວົ້າວ່າ ຄົນທີ່ຕາຍຄືກັບນອນຫຼັບ ບໍ່ຮູ້ສຶກຫຍັງ: “ພີ່ນ້ອງທັງຫຼາຍເອີຍ, ພວກເຮົາຢາກໃຫ້ພວກເຈົ້າຮູ້ຄວາມຈິງເຖິງພວກທີ່ຫຼັບໄປແລ້ວນັ້ນ ເພື່ອວ່າພວກເຈົ້າຈະບໍ່ໄດ້ເສົ້າໂສກ ເໝືອນດັ່ງຄົນອື່ນທີ່ບໍ່ມີຄວາມຫວັງ. ເພາະໃນເມື່ອພວກເຮົາເຊື່ອວ່າ ພຣະເຢຊູເຈົ້າໄດ້ສິ້ນພຣະຊົນແລະໄດ້ຄືນພຣະຊົນແລ້ວ ໂດຍພຣະເຢຊູເຈົ້ານັ້ນແຫຼະ ພຣະເຈົ້າຈະນໍາຄົນຜູ້ທີ່ຫຼັບໄປແລ້ວນັ້ນຄືນມາກັບພຣະອົງ…ດ້ວຍວ່າ, ຈະມີສຽງຮ້ອງບັນຊາອັນດັງ, ສຽງອັກຄະເທວະດາ ສຽງແກຂອງພຣະເຈົ້າ ແລະອົງພຣະຜູ້ເປັນເຈົ້າເອງຈະສະເດັດລົງມາຈາກສະຫວັນ ພວກທີ່ເຊື່ອໃນພຣະຄຣິສທີ່ຕາຍໄປແລ້ວກໍຈະເປັນຄືນມາສູ່ຊີວິດກ່ອນ. ແລ້ວພວກເຮົາຜູ້ທີ່ຍັງເປັນຢູ່ໃນເວລານັ້ນກໍຈະຖືກຮັບຂຶ້ນໄປໃນເມກພ້ອມກັບຄົນພວກນັ້ນ ເພື່ອພົບກັບອົງພຣະຜູ້ເປັນເຈົ້າໃນຟ້າອາກາດ. ຢ່າງນັ້ນແຫຼະ ພວກເຮົາຈຶ່ງຈະຢູ່ກັບອົງພຣະຜູ້ເປັນເຈົ້າຕະຫຼອດໄປເປັນນິດ.” {AA 257.3}

// {AA 258.1}

ຜູ້ເຊື່ອຊາວເທສະໂລນິກໃຈຈົດຈໍ່ເຝົ້າລໍຄອຍໃຫ້ພຣະຄຣິສສະເດັດມາປ່ຽນຜູ້ເຊື່ອທີ່ຍັງມີຊີວິດຢູ່ແລະຮັບເອົາໄປຫາພຣະອົງ. ພວກເຂົາໄດ້ປົກປັກຮັກສາຊີວິດຂອງກັນແລະກັນ ເພື່ອບໍ່ໃຫ້ຕາຍຈາກໄປແລະສູນເສຍໂອກາດຮັບເອົາພຣະພອນເມື່ອອົງພຣະຜູ້ເປັນເຈົ້າສະເດັດກັບມາ. ແຕ່ວ່າພວກເຂົາຕາຍໄປເທື່ອລະຄົນ ເທື່ອລະຄົນ. ພວກເຂົາເບິ່ງໜ້າຂອງຄົນທີ່ຕາຍເຫຼົ່ານັ້ນເພື່ອອໍາລາເປັນຄັ້ງສຸດທ້າຍ ໂດຍບໍ່ກ້າຫວັງວ່າຈະໄດ້ມີໂອກາດພົບກັນໃນອະນາຄົດອີກ. {AA 258.1}

// {AA 258.2}

ເມື່ອຈົດໝາຍຂອງໂປໂລຖືກເປີດອ່ານ ພວກເຂົາກໍຊົມຊື່ນຍິນດີແລະຮູ້ສຶກສະບາຍໃຈຍ້ອນໄດ້ຮູ້ສະພາບອັນແທ້ຈິງຂອງຄົນທີ່ຕາຍແລ້ວ. ໂປໂລໄດ້ອະທິບາຍວ່າ ຜູ້ເຊື່ອທີ່ຍັງມີຊີວິດຈະບໍ່ໄດ້ພົບກັບພຣະຄຣິສກ່ອນຜູ້ເຊື່ອທີ່ລ່ວງຫຼັບໄປກ່ອນ. ສຽງຂອງອັກຄະເທວະດາແລະສຽງແກຂອງພຣະເຈົ້າຈະປຸກຜູ້ທີ່ນອນຫຼັບຢູ່ ແລະຜູ້ເຊື່ອທີ່ຕາຍໄປນັ້ນຈະຟື້ນຂຶ້ນມາ ກ່ອນທີ່ຜູ້ເຊື່ອທີ່ຍັງມີຊີວິດຢູ່ຈະໄດ້ຮັບຊີວິດນິຣັນ. “ແລ້ວພວກເຮົາຜູ້ທີ່ຍັງເປັນຢູ່ໃນເວລານັ້ນກໍຈະຖືກຮັບຂຶ້ນໄປໃນເມກພ້ອມກັບຄົນພວກນັ້ນ ເພື່ອພົບກັບອົງພຣະຜູ້ເປັນເຈົ້າໃນຟ້າອາກາດ. ຢ່າງນັ້ນແຫຼະ ພວກເຮົາຈຶ່ງຈະຢູ່ກັບອົງພຣະຜູ້ເປັນເຈົ້າຕະຫຼອດໄປເປັນນິດ. ດ້ວຍເຫດນັ້ນ ຈົ່ງເລົ້າໂລມອອຍໃຈຊຶ່ງກັນແລະກັນດ້ວຍຂໍ້ຄວາມເຫຼົ່ານີ້ເທີ້ນ.” {AA 258.2}

// {AA 259.1}

ພວກເຮົາໃນສະໄໝປະຈຸບັນບໍ່ສາມາດຮູ້ສຶກເຖິງຄວາມຫວັງແລະຄວາມຍິນດີຂອງຄຣິສຕະຈັກໃນເມືອງເທສະໂລນິກໄດ້ເມື່ອພວກເຂົາອ່ານຈົດໝາຍຂອງໂປໂລ. ພວກເຂົາເຊື່ອແລະເອົາໃຈໃສ່ຈົດໝາຍຂອງໂປໂລ ຜູ້ທີ່ຖືວ່າເປັນບິດາໃນຂ່າວປະເສີດ ແລະຈິດໃຈຂອງພວກເຂົາກໍຮັກຫອມເພິ່ນ. ໂປໂລເຄີຍສິດສອນເລື່ອງນີ້ໃຫ້ພວກເຂົາກ່ອນແລ້ວ ແຕ່ໃນຄັ້ງນັ້ນເຂົາທັງຫຼາຍບໍ່ເຂົ້າໃຈຄໍາສອນອັນແປກໃໝ່ນີ້ໄດ້ໝົດ ແລະຖືວ່າບໍ່ແມ່ນເລື່ອງແປກທີ່ພວກເຂົາບໍ່ເຂົ້າໃຈຈະແຈ້ງ. ແຕ່ວ່າພວກເຂົາຫິວຄວາມຈິງ ແລະຈົດໝາຍຂອງໂປໂລໄດ້ໃຫ້ຄວາມຫວັງແລະກໍາລັງອັນໃໝ່ ທັງເຮັດໃຫ້ມີຄວາມເຊື່ອທີ່ໝັ້ນຄົງແລະມີຄວາມຮັກອັນເລິກເຊິ່ງກວ່າເກົ່າຕໍ່ພຣະຄຣິສ; ຍ້ອນການສິ້ນພຣະຊົນຂອງພຣະອົງ ຄວາມຈິງກ່ຽວກັບຊີວິດນິຣັນຈຶ່ງຖືກເປີດເຜີຍ. {AA 259.1}

// {AA 259.2}

ບັດນີ້ ຄົນທີ່ເຊື່ອໃນເມືອງເທສະໂລນິກມີຄວາມຍິນດີ ເພາະຮູ້ວ່າພີ່ນ້ອງຜູ້ເຊື່ອທີ່ຕາຍໄປແລ້ວນັ້ນຈະຖືກເອີ້ນໃຫ້ເປັນຄືນມາຈາກຕາຍແລະໄດ້ຮັບຊີວິດໃໝ່ໃນອານາຈັກຂອງພຣະເຈົ້າຊົ່ວນິຣັນດອນ. ຄວາມມືດທີ່ປົກຫຸ້ມຂຸມຝັງສົບຂອງຄົນຕາຍໄດ້ຖືກພັດອອກໄປ. ຄວາມເຊື່ອຂອງຄຣິສຕຽນໄດ້ມີຄວາມສະຫວ່າງໃໝ່ ແລະພວກເຂົາໄດ້ເຫັນສະຫງ່າຣາສີໃນຊີວິດ, ການສິ້ນພຣະຊົນ, ແລະການເປັນຄືນມາຈາກຄວາມຕາຍຂອງພຣະຄຣິສ. {AA 259.2}

// {AA 259.3}

ໂປໂລຂຽນວ່າ: “ໂດຍພຣະເຢຊູເຈົ້ານັ້ນແຫຼະ ພຣະເຈົ້າຈະນໍາຜູ້ທີ່ຫຼັບໄປແລ້ວນັ້ນຄືນມາກັບພຣະອົງ.” ຫຼາຍຄົນຕີຄວາມໝາຍຂອງພຣະທຳຕອນນີ້ຜິດວ່າ ພຣະເຢຊູຈະນໍາຜູ້ທີ່ຫຼັບໄປແລ້ວລົງມາຈາກສະຫວັນ ແຕ່ໂປໂລໝາຍຄວາມວ່າ ພຣະຄຣິສໄດ້ເປັນຄືນມາຈາກຕາຍ ດັ່ງນັ້ນແຫຼະພຣະເຈົ້າຈະເອີ້ນຜູ້ເຊື່ອທີ່ຫຼັບຢູ່ໃຫ້ຂຶ້ນມາຈາກຂຸມຝັງສົບ ແລະຮັບຂຶ້ນໄປສະຫວັນກັບພຣະອົງ. ສິ່ງນີ້ເປັນຄວາມໜ້າຍິນດີອັນຍິ່ງໃຫຍ່! ເປັນຄວາມຫວັງອັນປະເສີດ! ບໍ່ສະເພາະແຕ່ສໍາລັບຜູ້ເຊື່ອຊາວເທສະໂລນິກເທົ່ານັ້ນ ແຕ່ລວມທັງຄຣິສຕຽນທັງໝົດ ບໍ່ວ່າຈະຢູ່ແຫ່ງຫົນໃດກໍຕາມ. {AA 259.3}

// {AA 259.4}

ໃນຂະນະທີ່ປະກາດຢູ່ເມືອງເທສະໂລນິກ ໂປໂລໄດ້ສອນຢ່າງລະອຽດກ່ຽວກັບໝາຍສໍາຄັນປະຈຳຍຸກສະໄໝ ທັງບອກໃຫ້ຮູ້ເຫດການກ່ອນການສະເດັດກັບມາຂອງບຸດມະນຸດໃນໝູ່ເມກ ຈົນຄິດວ່າບໍ່ຈໍາເປັນຕ້ອງຂຽນກ່ຽວກັບເລື່ອງນີ້ອີກ. ເຖິງຢ່າງໃດກໍຕາມ ເພິ່ນກໍຍັງເວົ້າໜ້ອຍໜຶ່ງວ່າ: “ພີ່ນ້ອງທັງຫຼາຍເອີຍ ເຮົາບໍ່ຈໍາເປັນຂຽນໃຫ້ພວກເຈົາຮູ້ເຖິງວັນແລະເວລາທີ່ເຫດການເຫຼົ່ານີ້ຈະເກີດຂຶ້ນ. ເພາະພວກເຈົ້າເອງກໍຮູ້ຈັກດີແລ້ວວ່າ ວັນຂອງອົງພຣະຜູ້ເປັນເຈົ້າຈະສະເດັດມາເໝືອນດັ່ງຂະໂມຍມາໃນເວລາກາງຄືນ. ເມື່ອໃດພວກເຂົາເວົ້າວ່າ, ‘ສະຫງົບສຸກ ແລະປອດໄພດີແລ້ວ’ ເມື່ອນັ້ນແຫຼະ ຄວາມພິນາດຈິບຫາຍຈະມາເຖິງພວກເຂົາໃນທັນທີ.” {AA 259.4}

// {AA 260.1}

ມີຫຼາຍຄົນໃນໂລກທຸກມື້ນີ້ຫຼັບຕາບໍ່ເບິ່ງຫຼັກຖານທີ່ພຣະເຢຊູຊົງເຕືອນກ່ຽວກັບການສະເດັດກັບມາຂອງພຣະອົງ. ພວກເຂົາບໍ່ຟັງສັນຍານໃດໆທັງສິ້ນ ເຖິງວ່າສັນຍານຕ່າງໆແຫ່ງວັນສິ້ນສຸດໂລກໄດ້ເກີດຂຶ້ນຢ່າງໄວວາ ແລະໂລກກໍາລັງຍັບຈໍ້ເຂົ້າຫາວັນທີ່ບຸດມະນຸດຈະມາປາກົດໃນທ້ອງຟ້າຢ່າງຊັກໄຊ້. ໂປໂລສອນວ່າ ການບໍ່ເອົາໃຈໃສ່ສັນຍານການສະເດັດມາຄັ້ງທີສອງຂອງພຣະຄຣິສ ຖືວ່າຜິດບາບ. ຜູ້ທີ່ເຮັດຜິດໃນເລື່ອງນີ້ ເພິ່ນເອີ້ນວ່າເປັນລູກຂອງກາງຄືນແລະຄວາມມືດ. ເພິ່ນໃຫ້ກໍາລັງໃຈຜູ້ທີ່ມີສະຕິແລະເຝົ້າລະວັງວ່າ: “ແຕ່ພີ່ນ້ອງທັງຫຼາຍເອີຍ ພວກເຈົ້າບໍ່ໄດ້ຢູ່ໃນຄວາມມືດແລ້ວ ແລະວັນນັ້ນຄົງຈະບໍ່ມາຫຼອນໃສ່ພວກເຈົ້າດັ່ງຂະໂມຍມາ. ເພາະວ່າພວກເຈົ້າທຸກຄົນເປັນລູກຂອງຄວາມສະຫວ່າງ ເປັນລູກຂອງກາງເວັນ ພວກເຮົາບໍ່ເປັນຝ່າຍກາງຄືນຫຼືຝ່າຍຄວາມມືດ. ດ້ວຍເຫດນີ້ ຢ່າໃຫ້ພວກເຮົາຫຼັບຢູ່ເໝືອນດັ່ງຄົນອື່ນ ແຕ່ໃຫ້ພວກເຮົາເຝົ້າລະວັງຢູ່ ແລະຢ່າເມົາມົວ.” {AA 260.1}

// {AA 260.2}

ຄໍາສອນຂອງໂປໂລກ່ຽວກັບປະເດັນນີ້ສໍາຄັນຕໍ່ຄຣິສຕະຈັກໃນຍຸກຂອງພວກເຮົາຫຼາຍເປັນພິເສດ. ສຳລັບຜູ້ທີ່ມີຊີວິດຢູ່ໃກ້ເວລາແຫ່ງການສະເດັດມາຂອງພຣະເຢຊູ ເພິ່ນໄດ້ສອນຢ່າງໜັກແໜ້ນວ່າ: “ແຕ່ຝ່າຍພວກເຮົາແລ້ວ ເປັນຝ່າຍກາງເວັນ ແລະຢ່າໃຫ້ພວກເຮົາເມົາມົວ ພວກເຮົາຕ້ອງສວມຄວາມເຊື່ອກັບຄວາມຮັກເປັນເຄື່ອງປ້ອງກັນໜ້າເອິກ ແລະຢຶດຄວາມຫວັງວ່າໄດ້ຮັບຄວາມພົ້ນເປັນໝວກເຫຼັກປ້ອງກັນຫົວ. ເພາະວ່າພຣະເຈົ້າບໍ່ໄດ້ເລືອກພວກເຮົາໄວ້ສໍາລັບຄວາມໂກດຮ້າຍຂອງພຣະອົງ ແຕ່ເພື່ອໃຫ້ໄດ້ຮັບຄາມພົ້ນໂດຍທາງອົງພຣະເຢຊູຄຣິສເຈົ້າຂອງພວກເຮົາ, ຜູ້ທີ່ໄດ້ຕາຍເພື່ອພວກເຮົາ ເພື່ອວ່າພວກເຮົາຈະມີຊີວິດກັບພຣະອົງ ເມື່ອພຣະອົງສະເດັດມາປາກົດ ບໍ່ວ່າພວກເຮົາຍັງເປັນຢູ່ຫຼືຕາຍໄປແລ້ວກໍຕາມ.” {AA 260.2}

// {AA 261.1}

ຄຣິສຕຽນຜູ້ທີ່ເຝົ້າລະວັງຢູ່ແມ່ນຜູ້ທີ່ຫ້າວຫັນ ຊອກຫາຊ່ອງທາງປະກາດຂ່າວປະເສີດຢ່າງສຸດກໍາລັງ. ເມື່ອຄວາມຮັກຕໍ່ພຣະຜູ້ໄຖ່ເພີ່ມຂຶ້ນ ຄວາມຮັກຕໍ່ເພື່ອນມະນຸດດ້ວຍກັນກໍເພີ່ມຂຶ້ນເຊັ່ນກັນ. ຜູ້ນັ້ນພົບພໍ້ອຸປະສັກໜັກໜາ ດັ່ງພຣະອາຈານຂອງຕົນ ແຕ່ບໍ່ປ່ອຍໃຫ້ສິ່ງນັ້ນທໍາລາຍອາລົມຫຼືສັນຕິສຸກໃນໃຈ. ລາວຮູ້ວ່າເມື່ອຮັບມືກັບອຸປະສັກຢ່າງດີ ກໍຈະເປັນການຫຼໍ່ຫຼອມແລະເສີມສ້າງ ແລະເຮັດໃຫ້ຕົນໃກ້ຊິດພຣະຄຣິສຫຼາຍກວ່າເກົ່າ. ຜູ້ທີ່ຮ່ວມຮັບເອົາຄວາມທຸກທໍລະມານຂອງພຣະຄຣິສກໍຈະເປັນຜູ້ຮ່ວມຮັບເອົາຄວາມສຸກໃຈແລະສະຫງ່າຣາສີຂອງພຣະອົງໃນບັ້ນປາຍ. {AA 261.1}

// {AA 261.2}

ໂປໂລກ່າວວ່າ: “ພີ່ນ້ອງທັງຫຼາຍເອີຍ ພວກເຮົາຮ້ອງຂໍພວກເຈົ້າໃຫ້ຮັບຮູ້ຜູ້ທີ່ເຮັດການຢ່າງໜັກໜ່ວງໃນທ່າມກາງພວກເຈົ້າ ຄືຜູ້ທີ່ເປັນຜູ້ນໍາຂອງພວກເຈົ້າແລະເປັນຜູ້ສອນພວກເຈົ້າໃນນາມຂອງອົງພຣະຜູ້ເປັນເຈົ້າ. ຈົ່ງນັບຖືແລະຮັກພວກເຂົາຢ່າງຫຼາຍທີ່ສຸດ ເນື່ອງຈາກການງານທີ່ພວກເຂົາເຮັດຢູ່ນັ້ນ ຈົ່ງຢູ່ຮ່ວມກັນດ້ວຍຄວາມສະຫງົບສຸກ.” {AA 261.2}

// {AA 261.3}

ຜູ້ເຊື່ອຊາວເມືອງເທສະໂລນິກວຸ້ນວາຍຍ້ອນມີຄົນປັ່ນປ່ວນດ້ວຍຄຳສອນທີ່ຜິດຕ່າງ. “ບາງຄົນ…ດໍາເນີນຊີວິດຢ່າງກຽດຄ້ານແລະບໍ່ເຮັດວຽກເຮັດການຫຍັງ ມີແຕ່ທຽວຫາຫຍຸ້ງກ່ຽວກັບກິດທຸລະຂອງຄົນອື່ນ.” ຄຣິສຕະຈັກໃນເມືອງນີ້ຖືກຈັດຕັ້ງຢ່າງຖືກຕ້ອງແລ້ວ ແລະມີການແຕ່ງຕັ້ງອາຈານສອນພຣະຄໍາພີແລະມັກຄະນາຍົກ. ແຕ່ມີບາງຄົນດື້ດ້ານບໍ່ຍອມອ່ອນນ້ອມຕໍ່ຜູ້ນໍາໃນຄຣິສຕະຈັກ. ພວກເຂົາອ້າງສິດໃນການຕັດສິນໃຈເອງ ແລະຍັງໄດ້ເຜີຍແຜ່ແນວຄິດຂອງຕົນເອງໃນຄຣິສຕະຈັກອີກດ້ວຍ. ສໍາລັບບັນຫານີ້ ໂປໂລສອນໃຫ້ສະມາຊິກເຄົາລົບນັບຖືບັນດາຜູ້ທີ່ຖືກແຕ່ຕັ້ງໃຫ້ເປັນຜູ້ນໍາໃນຄຣິສຕະຈັກ. {AA 261.3}

// {AA 262.1}

ໂປໂລກັງວົນ ຢາກໃຫ້ຜູ້ເຊື່ອໃນເມືອງເທສະໂລນິກຢໍາເກງພຣະເຈົ້າ ຈຶ່ງບອກໃຫ້ພວກເຂົາດໍາເນີນຊີວິດປະຈໍາວັນຕາມທາງຂອງພຣະອົງ. ເພິ່ນໄດ້ຂຽນວ່າ: “ພີ່ນ້ອງທັງຫຼາຍເອີຍ, ທ້າຍສຸດນີ້ ພວກເຮົາວອນຂໍແລະເຕືອນສະຕິພວກເຈົ້າໃນພຣະນາມຂອງອົງພຣະເຢຊູເຈົ້າວ່າ ພວກເຈົ້າໄດ້ຮຽນຮູ້ຈາກເຮົາແລ້ວວ່າ ຈໍາເປັນຕ້ອງດໍາເນີນຊີວິດຢ່າງໃດ ຈຶ່ງຈະເປັນທີ່ພໍພຣະໄທພຣະເຈົ້າ ເໝືອນດັ່ງພວກເຈົ້າກໍາລັງປະຕິບັດຢູ່ແລ້ວ ກໍຈົ່ງປະຕິບັດດັ່ງນັ້ນໃຫ້ຫຼາຍກວ່າເກົ່າອີກ. ດ້ວຍວ່າ, ພວກເຈົ້າຮູ້ຈັກຄໍາແນະນໍາຊຶ່ງພວກເຮົາໄດ້ມອບໃຫ້ພວກເຈົ້າໂດຍສິດອໍານາດຂອງອົງພຣະເຢຊູເຈົ້າ. ສິ່ງນີ້ແຫຼະແມ່ນນໍ້າພຣະໄທຂອງພຣະເຈົ້າ ຄືໃຫ້ພວກເຈົ້າເປັນຄົນບໍລິສຸດ ແລະເວັ້ນຈາກການຜິດສິນທໍາທາງເພດທຸກຮູບແບບ.” “ເພາະວ່າ ພຣະເຈົ້າບໍ່ໄດ້ເອີ້ນເອົາພວກເຮົາໃຫ້ໃຊ້ຊີວິດໃນທາງຜິດສິນທໍາ ແຕ່ໃຫ້ໃຊ້ຊີວິດໃນທາງບໍລິສຸດ.” {AA 262.1}

// {AA 262.2}

ໂປໂລຮູ້ສຶກວ່າຕົ້ນເອງມີໜ້າທີ່ຮັບຜິດຊອບຕໍ່ຊີວິດຈິດວິນຍານຂອງຜູ້ທີ່ເຊື່ອພາຍໃຕ້ການປະກາດຂອງຕົນ. ເພິ່ນປາຖະໜາໃຫ້ພວກເຂົາຮູ້ຈັກພຣະເຈົ້າອົງແທ້ຈິງແຕ່ພຣະອົງດຽວແລະພຣະເຢຊູຄຣິສຜູ້ທີ່ພຣະເຈົ້າຊົງໃຊ້ມາໃຫ້ຫຼາຍຂຶ້ນ. ເພິ່ນໄປຮ່ວມກຸ່ມກຸ່ມນ້ອຍຂອງພີ່ນ້ອງທີ່ຮັກພຣະເຢຊູເປັນປະຈໍາ ແລະກົ້ມຫົວອະທິຖານນໍາພວກເຂົາ ວອນຂໍໃຫ້ພຣະເຈົ້າສອນພວກເຂົາໃຫ້ມີຄວາມສໍາພັນອັນມີຊີວິດກັບພຣະອົງ. ເພິ່ນປຶກສາກ່ຽວກັບການປະກາດຄວາມຈິງເລື່ອງຂ່າວປະເສີດຈາກພວກເຂົາຢູ່ສະເໝີເພື່ອຫາວິທີທີ່ຈະໄດ້ຜົນຫຼາຍທີ່ສຸດ ແລະເມື່ອອຳລາຈາກໄປ ເພິ່ນໄດ້ອະທິຖານວິງວອນຂໍໃຫ້ພຣະເຈົ້າປົກປ້ອງພວກເຂົາຈາກສິ່ງຊົ່ວຮ້າຍ ແລະຊ່ວຍເຂົາທັງຫຼາຍໃຫ້ເປັນນັກປະກາດທີ່ຫ້າວຫັນແລະຈິງໃຈ. {AA 262.2}

// {AA 262.3}

ຫຼັກຖານໜຶ່ງທີ່ສະແດງເຖິງການຮັບເຊື່ອອັນແທ້ຈິງແມ່ນຄວາມຮັກທີ່ມີຕໍ່ພຣະເຈົ້າແລະຕໍ່ມະນຸດດ້ວຍກັນ. ຜູ້ທີ່ຮັບເອົາພຣະຄຣິສເປັນພຣະຜູ້ໄຖ່ໃຫ້ພົ້ນເປັນຜູ້ທີ່ມີຄວາມຮັກອັນເລິກເຊິ່ງ ຈິງໃຈຕໍ່ຄົນອື່ນໃນຄວາມເຊື່ອດຽວກັນ. ຜູ້ເຊື່ອໃນເມືອງເທສະໂລນິກເປັນຢ່າງນັ້ນແຫຼະ. ໂປໂລໄດ້ຂຽນວ່າ: “ສ່ວນເລື່ອງການຮັກພີ່ນ້ອງທັງຫຼາຍນັ້ນ ເຮົາບໍ່ຈໍາເປັນຈະຂຽນຝາກມາໃຫ້ພວກເຈົ້າ ເພາະເຈົ້າເອງກໍໄດ້ຮັບການຊົງສັ່ງສອນຈາກພຣະເຈົ້າແລ້ວວ່າ ໃຫ້ຮັກກັນແລະກັນ. ທີ່ຈິງແລ້ວ ພວກເຈົ້າກໍໄດ້ເຮັດດັ່ງນັ້ນຢູ່ແລ້ວ ຕໍ່ພີ່ນ້ອງທັງໝົດໃນທົ່ວແຂວງມາເກໂດເນຍ. ພີ່ນ້ອງທັງຫຼາຍເອີຍ ພວກເຮົາຂໍເຕືອນສະຕິພວກເຈົ້າໃຫ້ເຮັດດັ່ງນັ້ນຫຼາຍກວ່າເກົ່າ. ຈົ່ງຕັ້ງເປົ້າໝາຍທີ່ຈະໃຊ້ຊີວິດຢູ່ຢ່າງສະຫງົບສຸກ ທີ່ຈະເອົາໃຈໃສ່ຕໍ່ກິດທຸລະຂອງຕົນເອງແລະທີ່ຈະທໍາມາຫາກິນລ້ຽງຊີບດ້ວຍມືຂອງຕົນເອງ ຕາມທີ່ພວກເຮົາໄດ້ສັ່ງພວກເຈົ້າໄວ້ແລ້ວນັ້ນ. ເພື່ອການດໍາເນີນຊີວິດຂອງພວກເຈົ້າຈະເປັນທີ່ນັບຖືແກ່ຄົນພາຍນອກ ແລ້ວພວກເຈົ້າຈະບໍ່ຕ້ອງເອື່ອຍອີງຄົນອື່ນ.” {AA 262.3}

// {AA 263.1}

“ຂໍອົງພຣະຜູ້ເປັນເຈົ້າ ຊົງໂຜດໃຫ້ພວກເຈົ້າຈະເລີນຂຶ້ນ ແລະລົ້ນເຫຼືອໄປດ້ວຍຄວາມຮັກທີ່ມີຕໍ່ກັນແລະກັນ ແລະຕໍ່ຄົນທັງປວງເໝືອນດັ່ງທີ່ພວກເຮົາມີຄວາມຮັກຕໍ່ພວກເຈົ້ານັ້ນແລ້ວ ເພື່ອພຣະອົງຈະໄດ້ຊົງຊ່ວຍຊູຈິດໃຈຂອງພວກເຈົ້າ ໃຫ້ຕັ້ງໝັ້ນຄົງຢູ່ໃນຄວາມບໍລິສຸດ ໂດຍບໍ່ມີຂໍ້ຕິຕຽນໄດ້ ເມື່ອຢູ່ຊ້ອງໜ້າພຣະເຈົ້າ ຄືພຣະບິດາເຈົ້າຂອງເຮົາທັງຫຼາຍ ເມື່ອອົງພຣະເຢຊູເຈົ້າຂອງພວກເຮົາສະເດັດມາປາກົດ ພ້ອມກັບຄົນທັງປວງທີ່ເປັນຂອງພຣະອົງ.” {AA 263.1}

// {AA 263.2}

“ພີ່ນ້ອງທັງຫຼາຍເອີຍ ພວກເຮົາຮ້ອງຂໍພວກເຈົ້າຕື່ມອີກ ຄືຈົ່ງຕັກເຕືອນຜູ້ທີ່ບໍ່ຢູ່ໃນລະບຽບ ຈົ່ງຊູໃຈຜູ້ທີ່ນ້ອຍໃຈ, ຈົ່ງຊ່ວຍຊູຜູ້ທີ່ອ່ອນແຮງ ແລະຈົ່ງອົດທົນຕໍ່ທຸກໆຄົນ. ຈົ່ງລະວັງໃຫ້ດີ ຢ່າໃຫ້ຜູ້ໃດເຮັດຄວາມຊົ່ວຕອບແທນຄວາມຊົ່ວ ແຕ່ໃຫ້ສະແຫວງຫາທາງເຮັດຄວາມດີຕໍ່ກັນແລະກັນສະເໝີແລະແກ່ທຸກຄົນດ້ວຍ. ຈົ່ງຊົມຊື່ນຍິນດີຢູ່ສະເໝີ, ຈົ່ງພາວັນນາອະທິຖານຢູ່ທຸກເວລາ, ຈົ່ງໂມທະນາຂອບພຣະຄຸນພຣະເຈົ້າໃນທຸກສິ່ງ ເພາະນີ້ແຫຼະແມ່ນສິ່ງທີ່ພຣະເຈົ້າພໍພຣະໄທ ຊຶ່ງປາກົດໃນພຣະເຢຊູຄຣິສເຈົ້າສໍາລັບເຈົ້າທັງຫຼາຍ.” {AA 263.2}

// {AA 263.3}

ໂປໂລບອກໃຫ້ຜູ້ເຊື່ອໃນເມືອງເທສະໂລນິກລະວັງ ບໍ່ໃຫ້ປະໝາດຂອງປະທານດ້ານການພະຍາກອນ ໂດຍກ່າວວ່າ “ຢ່າຫັກຫ້າມພຣະວິນຍານ, ຢ່າປະໝາດຄວາມທໍານວາຍ. ແຕ່ຈົ່ງທົດລອງເບິ່ງທຸກສິ່ງ ສິ່ງໃດດີ ຈົ່ງຢຶດຖືໄວ້ໃຫ້ໝັ້ນ,” ແລ້ວໃຫ້ໄຈ້ແຍກລະຫວ່າງຄວາມຈິງກັບຄວາມເທັດ. ເພິ່ນວິງວອນໃຫ້ພວກເຂົາ “ລະເວັ້ນຈາກຄວາມຊົ່ວທຸກຊະນິດ” ແລະລົງທ້າຍຈົດໝາຍດ້ວຍຄໍາອະທິຖານ ຂໍໃຫ້ພຣະເຈົ້າຊໍາລະລ້າງພວກເຂົາໝົດທຸກດ້ານ ເພື່ອໃຫ້ “ຈິດວິນຍານ ຈິດໃຈແລະຮ່າງກາຍ…ປາສະຈາກຄວາມຜິດໃດໆ ຈົນເຖິງວັນທີ່ອົງພຣະເຢຊູຄຣິສເຈົ້າຂອງພວກເຮົາສະເດັດມາປະກົດ. ພຣະອົງຜູ້ຊົງເອີ້ນເອົາເຈົ້າທັງຫຼາຍນັ້ນກໍທ່ຽງທໍາ ພຣະອົງນັ້ນແຫຼະ ຈະຊົງດໍາເນີນງານ.” {AA 263.3}

// {AA 264.1}

ໃນຈົດໝາຍສະບັບທໍາອິດສົ່ງເຖິງຜູ້ເຊື່ອໃນເມືອງເທສະໂລນິກ ໂປໂລໄດ້ໃຫ້ຄໍາແນະນໍາກ່ຽວກັບການສະເດັດມາຄັ້ງທີສອງຂອງພຣະເຢຊູ ຊຶ່ງສອດຄ່ອງກັບຄໍາສອນຂອງເພິ່ນກ່ອນໜ້ານັ້ນ. ເຖິງຢ່າງນັ້ນ ກໍຍັງມີພີ່ນ້ອງບາງຄົນເຂົ້າໃຈຄໍາສອນຂອງເພິ່ນຜິດ. ພວກເຂົາເຂົ້າໃຈວ່າໂປໂລຄາດຫວັງວ່າຕົນເອງຈະມີຊີວິດຢູ່ຈົນຮອດມື້ພຣະເຢຊູສະເດັດມາ. ຄວາມຄິດນີ້ໄດ້ເຮັດໃຫ້ພວກເຂົາກະຕືລືລົ້ນແລະຕື່ນເຕັ້ນ. ຜູ້ທີ່ກ່ອນໜ້ານີ້ໄດ້ລະເລີຍໜ້າທີ່ໄດ້ຫັນມາເຜີຍແຜ່ຄວາມເຂົ້າໃຈຜິດນີ້ຢ່າງຈັ້ນຈ້າວ. {AA 264.1}

// {AA 264.2}

ໃນຈົດໝາຍສະບັບທີສອງໂປໂລໄດ້ຊີ້ແຈງໃນເລື່ອງນີ້. ເພິ່ນໄດ້ສະແດງຄວາມເຊື່ອໝັ້ນໃນສິນທໍາຂອງພວກເຂົາ ແລະຊົມຊື່ນຍິນດີໃນຄວາມເຊື່ອອັນເຂັ້ມແຂງຂອງພີ່ນ້ອງທີ່ເຊື່ອໃນເມືອງເທສະໂລນິກ ລວມທັງຄວາມຮັກແພງຕໍ່ກັນແລະກັນ ແລະຄວາມຮັກທີ່ມີຕໍ່ວຽກງານຂອງພຣະເຈົ້າ. ໂປໂລບອກພວກເຂົາວ່າ ເພິ່ນໄດ້ຍົກພວກເຂົາໄວ້ເປັນແບບຢ່າງໃຫ້ຄຣິສຕະຈັກອື່ນໆ ໂດຍສະເພາະໃນດ້ານຄວາມເຊື່ອທີ່ອົດທົນ ພາກພຽນ ແລະຜ່ານຜ່າການກົດຂີ່ຂົ່ມເຫັງແລະຄວາມຍາກລໍາບາກຢ່າງອາດຫານ. ແລະເພິ່ນໄດ້ກ່າວເຖິງເລື່ອງການສະເດັດມາຄັ້ງທີສອງຂອງພຣະຄຣິສ ຊຶ່ງເປັນເວລາທີ່ຄົນຂອງພຣະເຈົ້າຈະໄດ້ພັກຜ່ອນຈາກພາລະໜັກແລະຄວາມວຸ້ນວາຍທັງຫຼາຍ. {AA 264.2}

// {AA 264.3}

ເພິ່ນກ່າວວ່າ: ພວກເຮົາ “ເວົ້າອວດເຖິງພວກເຈົ້າໃນຄຣິສຕະຈັກທັງຫຼາຍຂອງພຣະເຈົ້າ ພວກເຮົາອວດເຖິງວິທີທີ່ພວກເຈົ້າສືບຕໍ່ອົດທົນແລະເຊື່ອໝັ້ນເມື່ອຖືກການຂົ່ມເຫັງ ແລທົນຄວາມທຸກໃນທຸກຮູບແບບທີ່ພວກເຈົ້າກໍາລັງພົບຢູ່ນັ້ນ…ແລະພຣະອົງຈະໃຫ້ພວກເຈົ້າຜູ້ທີ່ຖືກຄວາມທຸກຍາກລໍາບາກໄດ້ຮັບຄວາມບັນເທົາທຸກຮ່ວມກັບພວກເຮົາດ້ວຍ. ເມື່ອອົງພຣະເຢຊູເຈົ້າຈະຊົງສະເດັດມາປາກົດຈາກຟ້າສະຫວັນໃນແປວໄຟອັນຮ້ອນກ້າພ້ອມດ້ວຍຝູງເທວະດາຕົນມີຣິດຂອງພຣະອົງ, ເພື່ອລົງໂທດຜູ້ທີ່ປະຕິເສດພຣະເຈົ້າ ແລະຜູ້ທີ່ບໍ່ຍອມເຊື່ອຟັງຂ່າວປະເສີດເລື່ອງອົງພຣະເຢຊູເຈົ້າຂອງພວກເຮົາ. ພຣະເຈົ້າຈະເຮັດໃຫ້ພວກເຂົາຖືກທົນທຸກແລະໄດ້ຮັບໂທດ ແລະຖືກທໍາລາຍຕະຫຼອດໄປ ຄືຖືກແຍກຈາກອົງພຣະຜູ້ເປັນເຈົ້າແລະຈາກຣິດທານຸພາບສະຫງ່າຣາສີອັນຮຸ່ງເຮືອງຂອງພຣະອົງ…ເພາະສະນັ້ນແຫຼະ ພວກເຮົາຈຶ່ງພາວັນນາອະທິຖານສໍາລັບພວກເຈົ້າຢູ່ສະເໝີ ພວກເຮົາຂໍພຣະເຈົ້າຂອງພວກເຮົາ ໂຜດເຮັດໃຫ້ຊີວິດຂອງພວກເຈົ້າມີຄຸນຄ່າ ສົມກັບທີ່ພຣະອົງຊົງເອີ້ນເອົາພວກເຈົ້າໃຫ້ດໍາເນີນຊີວິດນັ້ນ ໂດຍຣິດອໍານາດຂອງພຣະອົງ ຂໍພຣະອົງໂຜດໃຫ້ຄວາມປາຖະໜາໃນການເຮັດດີທຸກຢ່າງແລະໃນການດໍາເນີນພາລະກິດດ້ວຍຄວາມເຊື່ອຂອງພວກເຈົ້າ ຈົ່ງບັນລຸຜົນສໍາເລັດເທີ້ນ. ເພື່ອວ່າພຣະນາມຂອງອົງພຣະເຢຊູເຈົ້າຂອງພວກເຮົາຈະໄດ້ຮັບກຽດຕິຍົດຈາກພວກເຈົ້າ ແລະເພື່ອພວກເຈົ້າກໍຈະໄດ້ຮັບກຽດຕິຍົດເພາະພຣະອົງ ໂດຍພຣະຄຸນພຣະເຈົ້າຂອງພວກເຮົາແລະຂອງອົງພຣະເຢຊູຄຣິສເຈົ້າ.” {AA 264.3}

// {AA 265.1}

ແຕ່ກ່ອນການສະເດັດມາຂອງພຣະຄຣິສ ຄໍາພະຍາກອນໃນພຣະຄໍາພີໄດ້ກ່າວໄວ້ລ່ວງໜ້າວ່າຈະມີເຫດການໃນແວດວົງສາສະໜາເກີດຂຶ້ນ. ໂປໂລໄດ້ກ່າວກ່ຽວກັບເລື່ອງນີ້ວ່າ: “ຢ່າໃຫ້ໃຈຂອງພວກເຈົ້າທັງຫຼາຍປັ່ນປ່ວນໂດຍງ່າຍຫຼືສະທ້ານຕົກໃຈ ບໍ່ວ່າຈະມາດ້ວຍທາງວິນຍານຫຼືມາທາງຄໍາເວົ້າ ຫຼືທາງຈົດໝາຍທີ່ອ້າງວ່າມາຈາກເຮົາ ໂດຍອ້າງວ່າວັນຂອງອົງພຣະຜູ້ເປັນເຈົ້າມາເຖິງແລ້ວ. ຢ່າໃຫ້ຜູ້ໃດຫຼອກລວງພວກເຈົ້າໃນທາງໃດທາງໜຶ່ງເລີຍ. ດ້ວຍວ່າ, ວັນນັ້ນຈະບໍ່ມາເຖິງຈົນກວ່າການທໍລະຍົດຄັ້ງສຸດທ້າຍຈະເກີດຂຶ້ນກ່ອນ ແລະຜູ້ຊົ່ວຮ້າຍຈະປາກົດຕົວຂຶ້ນ ຄືຜູ້ທີ່ຖືກໝາຍໄວ້ສໍາລັບນະຮົກ. ມັນຈະຂັດຂວາງທຸກສິ່ງທີ່ມະນຸດຂາບໄຫວ້ ແລະທຸກສິ່ງທີ່ມະນຸດຖືເປັນພຣະເຈົ້າ ແລະຈະຍົກຕົວຂຶ້ນເໜືອສິ່ງເຫຼົ່ານັ້ນທັງໝົດ. ມັນຈະເຂົ້າໄປນັ່ງຢູ່ໃນພຣະວິຫານຂອງພຣະເຈົ້າ ແລະອ້າງຕົນເອງວ່າເປັນພຣະເຈົ້າ.” {AA 265.1}

// {AA 265.2}

ໂປໂລບໍ່ຢາກໃຫ້ເຂົ້າໃຈຖ້ອຍຄໍາຂອງເພິ່ນຜິດ ບໍ່ໃຫ້ມີການສອນວ່າ ເພິ່ນໄດ້ຮັບນິມິດຈາກພຣະເຈົ້າ ແລ້ວເຕືອນຊາວເທສະໂລນິກວ່າຈວນຈະຮອດເວລາການສະເດັດມາຂອງພຣະຄຣິສໃນສະໄໝຂອງພວກເຂົາ. ເພາະຖ້າຫາກວ່າສອນໄປຢ່າງນັ້ນຈະເຮັດໃຫ້ຄວາມເຊື່ອສັບສົນ; ເພາະວ່າຄວາມຜິດຫວັງກໍນໍາໄປສູ່ຄວາມບໍ່ເຊື່ອສະເໝີ. ສະນັ້ນ ເພິ່ນຈຶ່ງເຕືອນບັນດາຜູ້ເຊື່ອວ່າ ຄໍາສອນແບບນີ້ບໍ່ແມ່ນມາຈາກເພິ່ນ. ຈາກນັ້ນ ເພິ່ນກໍເນັ້ນວ່າ ອໍານາດສັນຕະປະປາຈະປາກົດຂຶ້ນແລະຕໍ່ສູ້ຄົນຂອງພຣະເຈົ້າ ຕາມທີ່ຜູ້ປະກາດພຣະທໍາດານີເອນໄດ້ກ່າວໄວ້ຢ່າງຈະແຈ້ງ. ຖ້າອໍານາດນີ້ຍັງບໍ່ໄດ້ແຜງຣິດແລະເຮັດການອັນຊົ່ວຮ້າຍ ແລະຮ້າຍກາດຂອງມັນ ການສະເດັດກັບມາຂອງພຣະຄຣິສກໍຍັງຈະບໍ່ມາເຖິງ. ໂປໂລໄດ້ຖາມຜູ້ເຊື່ອຊາວເທສະໂລນິກວ່າ: “ພວກເຈົ້າຈື່ໄດ້ບໍ? ເມື່ອເຮົາຍັງຢູກັບພວກເຈົ້ານັ້ນ ເຮົາກໍເຄີຍບອກສິ່ງເຫຼົ່ານີ້ທັງໝົດແກ່ພວກເຈົ້າແລ້ວ.” {AA 265.2}

// {AA 266.1}

ຄວາມຍາກລຳບາກທີ່ໂຈມຕີຄຣິສຕະຈັກແທ້ນັ້ນຮ້າຍກາດຫຼາຍ. ໃນຂະນະທີ່ໂປໂລກໍາລັງຂຽນຈົດໝາຍຢູ່ “ອໍານາດອັນເລິກລັບແຫ່ງຄວາມຊົ່ວຮ້າຍກໍດໍາເນີນການຢູ່ແລ້ວ.” ເຫດການທີ່ຈະເກີດຂຶ້ນໃນອະນາຄົດນັ້ນຈະເກີດຂຶ້ນ “ດ້ວຍອໍານາດຂອງມານຊາຕານ ແລະ ຈະເຮັດການອັດສະຈັນກັບການອິດທິຣິດ ແລະສິ່ງທີ່ໜ້າງຶດງໍ້ອັນຈອມປອມທຸກຊະນິດ ແລະໃຊ້ກົນອຸບາຍອັນຊົ່ວຊ້າທຸກຢ່າງຫຼອກລວງຜູ້ທີ່ກໍາລັງຈະຈິບຫາຍໄປ.” {AA 266.1}

// {AA 266.2}

ໂປໂລໄດ້ໃຫ້ຄໍາເຕືອນຢ່າງຈິງຈັງແກ່ຜູ້ທີ່ປະຕິເສດ “ບໍ່ໄດ້ຍອມຮັບຄວາມຈິງ.” ເພິ່ນໄດ້ກ່າວຕໍ່ຜູ້ທີ່ຕັ້ງໃຈປະຕິເສດຄວາມຈິງວ່າ: “ດ້ວຍເຫດນີ້ແຫຼະ ພຣະເຈົ້າຈຶ່ງຊົງໃຊ້ອິດທິພົນອັນຫຼອກລວງນັ້ນເຮັດການຢູ່ພາຍໃຈ ເພື່ອໃຫ້ພວກເຂົາເຊື່ອຟັງຄວາມບໍ່ຈິງ. ໃນທີ່ສຸດ ທຸກຄົນທີ່ບໍ່ໄດ້ເຊື່ອຄວາມຈິງ ຄືຜູ້ທີ່ເພີດເພີນຢູ່ໃນການຊົ່ວຮ້າຍກໍຈະຖືກພິພາກສາລົງໂທດ.” ມະນຸດບໍ່ສາມາດປະຕິເສດຄໍາເຕືອນທີ່ພຣະເຈົ້າສົ່ງມາໃຫ້ໂດຍບໍ່ໄດ້ຮັບໂທດກໍາ. ພຣະເຈົ້າຈະຖອນພຣະວິນຍານຂອງພຣະອົງອອກຈາກຜູ້ທີ່ດື້ດ້ານປະຕິເສດຄໍາເຕືອນເຫຼົ່ານີ້ ປ່ອຍໃຫ້ພວກເຂົາຕົກຢູ່ໃນຄວາມຫຼອກລວງທີ່ພວກເຂົາມັກ. {AA 266.2}

// {AA 266.3}

ຢ່າງນັ້ນແຫຼະ ໂປໂລໄດ້ສະຫຼຸບກ່ຽວກັບອໍານາດຊົ່ວຮ້າຍທີ່ຈະສືບຕໍ່ເຄື່ອນໄຫວໃນຫຼາຍສະຕະວັດຖັດມາ ຊຶ່ງເປັນສະຕະວັດແຫ່ງຄວາມມືດແລະການກົດຂີ່ຂົ່ມເຫັງກ່ອນການສະເດັດມາຄັ້ງທີສອງຂອງພຣະເຢຊູ. ຜູ້ເຊື່ອຊາວເທສະໂລນິກຄາດຫວັງໃຫ້ພຣະຄຣິສສະເດັດມາໃນໄວໆ ແຕ່ໂປໂລໄດ້ສອນພວກເຂົາໃຫ້ປະກາດພຣະທຳຂອງພຣະເຈົ້າຢ່າງກ້າຫານແລະດ້ວຍຄວາມຢໍາເກງພຣະອົງ. ເພິ່ນສັ່ງຄວາມບໍ່ໃຫ້ພວກເຂົາປະລະໜ້າທີ່ ຫຼືນັ່ງຖ້າຢູ່ລ້າໆ. ແທນທີ່ຈະໄດ້ຄາດຫວັງໃຫ້ພຣະຄຣິສສະເດັດມາຢ່າງໄວວານັ້ນ ພວກເຂົາຈະຕ້ອງພົບກັບບັນຫາໃນຊີວິດປະຈໍາວັນແລະການຕໍ່ຕ້ານທີ່ໜັກໜ່ວງ. ດັ່ງນັ້ນ ເພິ່ນຈຶ່ງອ້ອນວອນໃຫ້ພວກເຂົາເຂັ້ມແຂງໃນຄວາມເຊື່ອ: {AA 266.3}

// {AA 267.1}

“ເຫດສະນັ້ນແຫຼະ ພີ່ນ້ອງທັງຫຼາຍເອີຍ, ຈົ່ງຕັ້ງໝັ້ນຄົງຢູ່ແລະຢືດຖືເອົາຄໍາສອນທີ່ສືບມາ ຊຶ່ງພວກເຮົາໄດ້ສອນພວກເຈົ້ານັ້ນ ບໍ່ວ່າຈະເປັນທາງວາຈາ ຫຼືທາງຈົດໝາຍຂອງພວກເຮົາກໍດີ. ຂໍໃຫ້ອົງພຣະເຢຊູຄຣິສເຈົ້າຂອງເຮົາທັງຫຼາຍ ແລະພຣະເຈົ້າ ພຣະບິດາເຈົ້າຂອງພວກເຮົາ ຜູ້ຊົງຮັກເຮົາທັງຫຼາຍແລະຊົງໂຜດປະທານໃຫ້ພວກເຮົາມີຄວາມຊູໃຈເປັນນິດແລະຄວາມຫວັງໃຈອັນດີໂດຍພຣະຄຸນນັ້ນ, ຊົງຊູໃຈແລະຕັ້ງເຈົ້າໄວ້ໃຫ້ໝັ້ນຄົງໃນການງານແລະໃນວາຈາອັນດີທຸກຢ່າງ.” “ອົງພຣະຜູ້ເປັນເຈົ້າຊົງສັດຊື່ ພຣະອົງຈະເຮັດໃຫ້ພວກເຈົ້າເຂັ້ມແຂງຂຶ້ນ ທັງຈະຮັກສາພວກເຈົ້າໄວ້ໃຫ້ພົ້ນຈາກມານຊົ່ວຮ້າຍດ້ວຍ. ຝ່າຍອົງພຣະຜູ້ເປັນເຈົ້າກໍໃຫ້ພວກເຮົາມີຄວາມໝັ້ນໃຈໃນພວກເຈົົ້າວ່າ ພວກເຈົ້າກໍາລັງປະຕິບັດຕາມ ແລະຈະສືບຕໍ່ປະຕິບັດຕາມສິ່ງທີ່ພວກເຮົາໄດ້ສັ່ງພວກເຈົ້າໄວ້ແລ້ວນັ້ນ. ຂໍໃຫ້ອົງພຣະຜູ້ເປັນເຈົ້າ ຊົງໂຜດນໍາພາຈິດໃຈຂອງພວກເຈົ້າສູ່ຄວາມຮັກຂອງພຣະເຈົ້າ ແລະສູ່ຄວາມພຽນອົດທົນຂອງພຣະຄຮິສ.” {AA 267.1}

// {AA 267.2}

ວຽກງານຂອງຜູ້ຮັບໃຊ້ແມ່ນພຣະເຈົ້າເປັນຜູ້ມອບໝາຍໃຫ້. ພວກເຂົາຕ້ອງຖືຮັກສາຄວາມຈິງຢ່າງເຄັ່ງຄັດ ແລະມອບແສງສະຫວ່າງທີ່ຕົນໄດ້ຮັບແກ່ຄົນອື່ນ. ໂປໂລສອນພວກເຂົາວ່າບໍ່ໃຫ້ອິດເມື່ອຍໃນການເຮັດຄວາມດີ ແລະໃຫ້ພວກເຂົາເອົາແບບຢ່າງຂອງເພິ່ນໃນຄວາມດຸໝັ່ນຂະຫຍັນພຽນໃນການດໍາເນີນຊີວິດໃນໂລກນີ້ ໃນຂະນະທີ່ຮັບໃຊ້ວຽກງານຂອງພຣະຄຣິສຢ່າງຫ້າວຫັນ. ເພິ່ນຕໍາໜິຕິຕຽນຄົນທີ່ຂີ້ຄ້ານແລະດໍາລົງຊີວິດບໍ່ມີຈຸດໝາຍ ແລະແນະນໍາໃຫ້ພວກເຂົາ “ດໍາເນີນຊີວິດຢ່າງມີລະບຽບແລະໃຫ້ເຮັດວຽກງານເພື່ອລ້ຽງຊີບຕົນເອງ.” ເພິ່ນຍັງໄດ້ແນະນໍາໃຫ້ຄຣິສຕະຈັກຄັດອອກຜູ້ທີ່ດື້ດ້ານບໍ່ຍອມຮັບເອົາຄໍາສັ່ງສອນຂອງຜູ້ຮັບໃຊ້ຂອງພຣະເຈົ້າ. “ແຕ່ເຖິງປານນັ້ນກໍຕາມ ຢ່າຖືຄົນນັ້ນວ່າເປັນສັດຕູ ແຕ່ຈົ່ງເຕືອນສະຕິລາວໃນຖານະເປັນພີ່ນ້ອງຄົນໜຶ່ງ.” {AA 267.2}

// {AA 268.1}

ໃນຈົດໝາຍສະບັບນີ້ ໂປໂລຍັງໄດ້ອະທິຖານຕໍ່ພຣະເຈົ້າ ໃຫ້ສັນຕິສຸກຂອງພຣະອົງແລະພຣະຄຸນຂອງພຣະເຢຊູຄຣິສເຈົ້າເປັນຄວາມຊູໃຈແລະເປັນກໍາລັງແຮງຂອງຜູ້ເຊື່ອ ທ່າມກາງພາລະໜັກແລະການທົດລອງຕ່າງໆໃນຊີວິດ. {AA 268.1}
