= 43 

== (ໃນ/ທີ່))ນະຄອນໂຣມ

==== ອີງຕາມ ກິດຈະການ 28:11-31 ແລະ ພຣະທຳຟີເລໂມນ.


// {AA 447.1}

ເມື່ອລະດູເດີນທາງມາຮອດ ນາຍຮ້ອຍພ້ອມດ້ວຍຂະບວນນັກໂທດກໍພາກັນອອກເດີນທາງມຸ່ງໜ້າສູ່ນະຄອນໂຣມ. ເຮືອລໍາໜຶ່ງມາຈາກເມືອງອາເລັກຊັນເດຣຍ ຊື່ວ່າ “ເທບພະເຈົ້າຝາແຝດ” ໄດ້ມາພັກລະດູໜາວຢູ່ເມືອງມັນຕາ. ຂະບວນເດີນທາງຂອງອາຈານໂປໂລຈິ່ງຂຶ້ນເຮືອລໍານີ້ເພື່ອໄປຍັງຈຸດໝາຍປາຍທາງ. ເຖິງວ່າຊັກຊ້າແດ່ຍ້ອນທິດທາງຂອງລົມ ເຮືອລໍາດັ່ງກ່າວກໍຮອດຈຸດໝາຍປາຍທາງໄດ້ສໍາເລັດ ແລະ ເຂົ້າຈອດຢູ່ເມືອງໂປຕີໂອລີ ຢູ່ປະເທດອີຕາລີ. {AA 447.1}

// {AA 447.2}

ໃນເມືອງນີ້ມີຄຣິສຕຽນຈໍານວນໜຶ່ງອາໄສຢູ່ ແລະ ພວກເຂົາໄດ້ຂໍຮ້ອງໃຫ້ອາຈານໂປໂລພັກຢູ່ນໍາພວກເຂົາເປັນເວລາເຈັດວັນ ເຊິ່ງນາຍຮ້ອຍກໍໄດ້ໃຫ້ອະນຸຍາດ. ກ່ອນໜ້ານັ້ນ ອາຈານໂປໂລໄດ້ຂຽນຈົດໝາຍຫາພວກຜູ້ເຊື່ອໃນນະຄອນໂຣມ ແລະ ພວກເຂົາກໍລໍຄອຍການຢ້ຽມຢາມຂອງເພິ່ນຢ່າງໃຈຈົດໃຈຈໍ່. ພວກເຂົາບໍ່ຄິດວ່າເພິ່ນຈະມາໃນຖານະນັກໂທດ ແຕ່ຄວາມທຸກທໍລະມານຂອງເພິ່ນຍິ່ງເຮັດໃຫ້ພວກເຂົາຮັກຫອມ. ໄລຍະທາງແຕ່ເມືອງໂປຕີໂອລີໄປຫານະຄອນໂຣມແມ່ນ 225 ກິໂລແມັດ.​ ເນື່ອງຈາກວ່າເມືອງນີ້ມີເຮືອທຽວໄປມາຫານະຄອນໂຣມເປັນປະຈໍາ ພວກຜູ້ເຊື່ອໃນນະຄອນໂຣມຈິ່ງໄດ້ຮັບຂ່າວການເດີນທາງຂອງອາຈານໂປໂລ ແລະ ຫຼາຍຄົນໄດ້ອອກມາຖ້າຕ້ອນຮັບເພິ່ນ. {AA 447.2}

// {AA 448.1}

ໃນມື້ທີແປດ ຂະບວນເດີນທາງໄດ້ມຸ່ງໜ້າໄປສູ່ນະຄອນໂຣມ. ຢູລີໂອໄດ້ອະນຸຍາດໃຫ້ອາຈານໂປໂລເຮັດທຸກຢ່າງຕາມອໍານາດຂອງຕົນ ແຕ່ບໍ່ສາມາດປົດປ່ອຍໃຫ້ອາຈານໂປໂລພົ້ນຈາກການເປັນນັກໂທດ ຫຼື ວ່າແກ້ໂສ້ອອກຈາກທະຫານຍາມໄດ້. ອາຈານໂປໂລໄດ້ຢ້ຽມຢາມນະຄອນໂຣມດ້ວຍຄວາມຍາກລໍາບາກ. ຄວາມເປັນຈິງແຕກຕ່າງຈາກຄວາມຄາດຫວັງຂອງເພິ່ນຫຼາຍ. ຖືກລ່າມໂສ້ ແລະ ອັບອາຍ ເພິ່ນຈະປະກາດຂ່າວປະເສດໄດ້ຢ່າງໃດ? ເບິ່ງຄືວ່າຄວາມຫວັງທີ່ຈະນໍາຫຼາຍຄົນໃນນະຄອນໂຣມມາເຊື່ອຄວາມຈິງ ຈະກາຍເປັນຄວາມຜິດຫວັງແລ້ວ. {AA 448.1}

// {AA 448.2}

ແລ້ວເຮືອກໍໄປຮອດຕະຫຼາດອາປີໂອ ຫ່າງຈາກນະຄອນໂຣມ 64 ກິໂລແມັດ. ຂະບວນເດີນທາງໄດ້ຍ່າງຜ່ານຕະຫຼາດ ອັນເຕັມໄປດ້ວຍພໍຂ້າແມ່ຂາຍແລະຄົນຊື້ເຄື່ອງຊື້ຂອງ. ອາຈານໂປໂລ ຫົວກໍງອກແລ້ວ ຖືກລ່າມໂສ້ ຍ່າງນໍາຂະບວນນັດໂທດ. ຜູ້ຄົນພາກັນແນມເບິ່ງດ້ວຍຄວາມລັງກຽດ ທັງປ້ອຍດ່າ ແລະຫົວຂວັນ. {AA 448.2}

// {AA 448.3}

ໃນທັນໃດນັ້ນ ກໍມີສຽງດີໃຈຮ້ອງຂຶ້ນ. ຊາຍຄົນໜຶ່ງແລ່ນເຂົ້າມາກອດຄໍອາຈານໂປໂລ ຮ້ອງໄຫ້ດີໃຈ ປານລູກຊາຍກັບພໍ່ທີ່ບໍ່ໄດ້ເຫັນກັນດົນນານແລ້ວ. ຄົນນີ້ຜ່ານໄປ ຄົນໃໝ່ແລ່ນເຂົ້າມາຕໍ່ ແຕ່ລະຄົນເຮັດຄືກັນ. ແວວຕາຂອງຄົນເຫຼົ່ານັ້ນເຕັມໄປດ້ວຍຄວາມລໍຄອຍ ແລະພວກເຂົາກໍໄດ້ເຫັນອາຈານໂປໂລ ຜູ້ທີ່ໄດ້ປະກາດຖ້ອຍຄໍາແຫ່ງຊີວິດຢູ່ເມືອງໂກຣິນໂທ, ເມືອງຟີລິບປອຍ, ເມືອງເອເຟໂຊ. {AA 448.3}

// {AA 448.4}

ພວກຜູ້ເຊື່ອພາກັນປຸ້ມເຂົ້າມາຫາອາຈານໂປໂລ ຜູ້ເປັນພໍ່ດ້ວຍຂ່າວປະເສີດ ຈົນຂະບວນນັກໂທດບໍ່ສາມາດເຄື່ອນເໜັງໄດ້. ພວກທະຫານພາກັນໃຈຮ້າຍ ແຕ່ກໍບໍ່ກ້າຂັດຂວາງຄວາມຍິນດີຂອງພວກຜູ້ເຊື່ອເຫຼົ່ານັ້ນ ເພາະວ່າພວກເຂົາກໍນັບຖືອາຈານໂປໂລເຊັ່ນກັນ. ໃບໜ້າອັນເຈັບປວດມົວໝອງຂອງອາຈານໂປໂລໄດ້ສະທ້ອນໃຫ້ພວກຜູ້ເຊື່ອເຫັນລັກສະນະຂອງພຣະຄຣິສ. ພວກເຂົາໄດ້ຢືນຢັນຕໍ່ອາຈານໂປໂລວ່າ ບໍ່ເຄີຍລືມຫຼືວ່າເຊົາຮັກເພິ່ນເລີຍ ແລະ ກ່າວວ່າພວກຕົນເປັນໜີ້ບຸນຄຸນອາຈານໂປໂລສໍາລັບຄວາມຫວັງອັນໜ້າຍິນດີ ທີ່ເຮັດໃຫ້ຊີວິດຂອງພວກເຂົາເປັນສຸກ ແລະ ປອງດອງກັບພຣະເຈົ້າ. ຖ້າໄດ້ຮັບອະນຸຍາດ ພວກເຂົາກໍຄົງຫາມອາຈານໂປໂລແຫ່ເຂົ້າເມືອງ. {AA 448.4}

// {AA 449.1}

ມີໜ້ອຍຄົນເຂົ້າໃຈຄວາມຮູ້ສຶກຂອງອາຈານໂປໂລ ເມື່ອເພິ່ນເຫັນພວກຜູ້ເຊື່ອເຫຼົ່ານັ້ນ ແລ້ວ “ໂມທະນາຂອບພຣະຄຸນພຣະເຈົ້າ ແລະ ໄດ້ຮັບຄໍາໜູນໃຈຂຶ້ນຢ່າງຫຼວງຫຼາຍ.” ອາຈານໂປໂລໄດ້ຮ້ອງດັງສັນລະເສີນພຣະເຈົ້າ ທ່າມກາງສຽງຮ້ອງໄຫ້ ສະແດງຄວາມເຫັນອົກເຫັນໃຈຂອງພວກຜູ້ເຊື່ອ ທີ່ບໍ່ລັງກຽດວ່າເພິ່ນເປັນນັກໂທດ. ຄວາມເສົ້າໝອງໃນຈິດໃຈຂອງເພິ່ນໄດ້ຖືກປັດເປົ່າອອກໄປ. ຊີວິດຄຣິສຕຽນຂອງເພິ່ນເຕັມໄປດ້ວຍຄວາມຫຍຸ້ງຍາກ, ຄວາມທຸກທໍາລະມານ, ແລະຄວາມຜິດຫວັງ ແຕ່ຢູ່ຕະຫຼາດແຫ່ງນັ້ນ ເພິ່ນຮູ້ສຶກວ່າໄດ້ຮັບຜົນຕອບແທນອັນມະຫາສານ. ເພິ່ນໄດ້ສືບຕໍ່ຍ່າງຢ່າງແຂງແຮງແລະດ້ວຍໃຈຍິນດີ. ອາຈານໂປໂລບໍ່ໄດ້ຈົ່ມກ່ຽວກັບຄະດີຫຼືວ່າຢ້ານອະນາຄົດ. ຄຸກແລະຄວາມທຸກກໍາລັງລໍຖ້າຢູ່ ເພິ່ນຮູ້ດີ ແລະ ຍັງຮູ້ອີກວ່າ ແມ່ນໜ້າທີ່ຂອງຕົນເອງທີ່ຕ້ອງປົດປ່ອຍຈິດວິນຍານຂອງຄົນອອກຈາກການເປັນທາດຂອງຄວາມບາບ. ດັ່ງນັ້ນ ເພິ່ນຈິ່ງຍິນດີໃນຄວາມທຸກທໍລະມານເພື່ອພຣະນາມຂອງພຣະຄຣິສ. {AA 449.1}

// {AA 449.2}

ພໍໄປຮອດນະຄອນໂຣມ ນາຍຮ້ອຍຢູລີໂອໄດ້ມອບນັກໂທດທັງໝົດໃຫ້ແມ່ທັບທະຫານຂອງຈັກກະພັດ ແລະໄດ້ລາຍງານກ່ຽວກັບຄຸນງາມຄວາມດີຂອງອາຈານໂປໂລ ພ້ອມທັງມອບຈົດໝາຍຂອງເຟຊະໂຕໃຫ້ແກ່ແມ່ທັບຄົນນັ້ນ. ອາຈານໂປໂລຈິ່ງໄດ້ຮັບຄວາມພໍໃຈຈາກແມ່ທັບ ແລະ ແທນທີ່ຈະຖືກຂັງຄຸກ ເພິ່ນໄດ້ຮັບອະນຸຍາດໃຫ້ເຊົ່າເຮືອນຢູ່. ເຖິງວ່າຍັງຖືກມັດຕິດທະຫານຍາມຢູ່ ອາຈານໂປໂລກໍມີອິດສະຫຼະໃນການຮັບແຂກຮັບຄົນ ແລະ ປະກາດຂ່າວປະເສີດຂອງພຣະຄຣິສ. {AA 449.2}

// {AA 450.1}

ຄົນຢິວຫຼາຍຄົນທີ່ຖືກຂັບໄລ່ອອກຈາກນະຄອນໂຣມໄດ້ກັບມາຕັ້ງຖິ່ນຖານຄືນໃໝ່ ເຊິ່ງມີຈໍານວນຫຼາຍພໍສົມຄວນ. ອາຈານໂປໂລຕັ້ງໃຈວ່າຈະບອກພວກເຂົາກ່ຽວກັບເລື່ອງຂອງເພິ່ນເອງແລະການຮັບໃຊ້ຂອງເພິ່ນ ກ່ອນພວກສັດຕູຈະປັ່ນປ່ວນ ຍຸແຍ່ໃຫ້ພວກເຂົາຕໍ່ຕ້ານ. ຫຼັງຈາກໄປຮອດໄດ້ສາມມື້ ເພິ່ນໄດ້ເຊີນບັນດາຫົວໜ້າຂອງພວກຢິວໃນນະຄອນໂຣມມາປະຊຸມ ແລະ ເລົ່າຄວາມເປັນມາວ່າເປັນຫຍັງເພິ່ນຈິ່ງກາຍເປັນນັກໂທດ. {AA 450.1}

// {AA 450.2}

ອາຈານໂປໂລກ່າວດັ່ງນີ້: “ຊາວອິດສະຣາເອນເພື່ອຮ່ວມຊາດເອີຍ ເຖິງແມ່ນວ່າຂ້າພະເຈົ້າບໍ່ໄດ້ເຮັດຜິດສິ່ງໃດຕໍ່ປະຊາຊົນຂອງພວກເຮົາ,​ ຫຼືຝ່າຝືນທໍານຽມທີ່ພວກເຮົາໄດ້ສືບທອດມາຈາກບັນພະບູລຸດຂອງພວກເຮົາກໍຕາມ, ແຕ່ຂ້າພະເຈົ້າກໍຍັງຕົກເປັນນັກໂທດໃນນະຄອນເຢຣູຊາເລັມແລະຖືກມອບໃຫ້ພວກໂຣມ. ຫຼັງຈາກທີ່ສອບຖາມຂ້າພະເຈົ້າແລ້ວ ພວກໂຣມຢາກປ່ອຍຂ້າພະເຈົ້າ, ເພາະພວກເຂົາບໍ່ພົບຄວາມຜິດທີ່ຂ້າພະເຈົ້າສົມຄວນຈະຕ້ອງຕາຍ. ແຕ່ເມື່ອພວກຢິວກ່າວຄັດຄ້ານ ເຮົາຈໍາເປັນຕ້ອງອຸທອນເຖິງຈັກກະພັດ ແຕ່ບໍ່ແມ່ນວ່າເຮົາມີອັນຈະຟ້ອງຊົນຮ່ວມຊາດຂອງເຮົາ. ດ້ວຍເຫດນີ້ແຫຼະ, ເຮົາຈິ່ງເຊີນທ່ານທັງຫຼາຍມາ ເພື່ອຈະໄດ້ເຫັນໜ້າ ແລະ ເວົ້າກັບພວກທ່ານ ເພາະທີ່ເຮົາຖືກລ່າມໂສ້ນີ້ກໍເນື່ອງດ້ວຍຄວາມຫວັງຂອງຊົນຊາດອິດສະຣາເອນ.” {AA 450.2}

// {AA 450.3}

ເພິ່ນບໍ່ໄດ້ເວົ້າຫຍັງກ່ຽວກັບການຖືກພວກຢິວທາລຸນ ຫຼື ແຜນການລອບສັງຫານຂອງພວກເຂົາ. ຄໍາເວົ້າຂອງເພິ່ນມີຄວາມລະມັດລະວັງແລະຈົບງາມ. ເພິ່ນບໍ່ໄດ້ຫວັງໃຫ້ພວກເຂົານັບຖືຫຼືວ່າເຫັນອົກເຫັນໃຈເພິ່ນ ແຕ່ເພື່ອປົກປ້ອງຄວາມຈິງແລະຮັກສາກຽດຂອງຂ່າວປະເສີດ. {AA 450.3}

// {AA 451.1}

ພວກເຂົາໄດ້ຕອບວ່າ ພວກເຂົາບໍ່ໄດ້ຮັບຈົດໝາຍທາງການຫຼືວ່າສ່ວນຕົວກ່ຽວກັບຄະດີຂອງອາຈານໂປໂລ ແລະ ບໍ່ມີຄົນຢິວຄົນໃດໃນນະຄອນໂຣມມີຂໍ້ກ່າວຫາຕໍ່ສູ້ເພິ່ນ. ນອກຈາກນີ້ ພວກເຂົາຍັງໄດ້ສະແດງຄວາມສົນໃຈ ຢາກໄດ້ຍິນເຫດຜົນທີ່ພາໃຫ້ອາຈານໂປໂລມີຄວາມເຊື່ອໃນພຣະຄຣິສ. ພວກເຂົາກ່າວວ່າ: “ພວກເຮົາຮູ້ວ່ານິກາຍນີ້ຖືກຂັດຂວາງຢູ່ທຸກທີ່ທຸກບ່ອນ.” {AA 451.1}

// {AA 451.2}

ໃນເມືອງພວກເຂົາເອງຢາກໄດ້ຍິນ ອາຈານໂປໂລຈິ່ງບອກໃຫ້ນັດມື້ນັດວັນ. ເມື່ອວັນເວລາມາຮອດ ຄົນຈໍານວນຫຼາຍໄດ້ມາເຕົ້າໂຮມກັນ “ເພິ່ນຈິ່ງກ່າວອະທິບາຍແກ່ພວກເຂົາຕັ້ງແຕ່ເຊົ້າຈົນຄໍ່າ ເປັນພະຍານເຖິງລາຊາອານາຈັກຂອງພຣະເຈົ້າຢ່າງຄົບຖ້ວນ ແລະ ຊັກຊວນໃຫ້ພວກເຂົາຮັບເຊື່ອໃນພຣະເຢຊູເຈົ້າ ໂດຍໃຊ້ຂໍ້ຄວາມຈາກກົດບັນຍັດຂອງໂມເຊ ແລະ ຈາກຜູ້ທໍານວາຍເປັນຫຼັກ.” ເພິ່ນໄດ້ເລົ່າກ່ຽວກັບປະສົບການຂອງຕົນເອງ ແລະ ອ້າງອີງຫຼັກຖານຈາກພຣະຄໍາເດີມ ໂດຍໃຫ້ເຂົ້າໃຈງ່າຍ, ຈິງໃຈ, ແລະມີນໍ້າໜັກ. {AA 451.2}

// {AA 451.3}

ອາຈານໂປໂລໄດ້ອະທິບາຍວ່າສາສະໜາບໍ່ແມ່ນມີແຕ່ພິທີ, ສິນ, ແລະກົດເກນເທົ່ານັ້ນ. ຖ້າຫາກວ່າເປັນແບບນັ້ນ ມະນຸດກໍສາມາດເຂົ້າໃຈໄດ້ດ້ວຍການຄົ້ນຄວ້າ ຄືກັບຄົ້ນຄວ້າວັດຖຸສິ່ງຂອງ. ອາຈານໂປໂລສອນວ່າ ສາສະໜາເປັນສິ່ງທີ່ມີໄວ້ໃຫ້ປະຕິບັດຕາມ, ເປັນພະລັງທີ່ເຮັດໃຫ້ພົ້ນບາບ, ເປັນຫຼັກການທີ່ມາຈາກພຣະເຈົ້າໂດຍກົງ, ເປັນການສໍາຜັດສ່ວນຕົວກ່ຽວກັບອໍານາດຂອງພຣະເຈົ້າທີ່ຟື້ນຟູຈິດວິນຍານ. {AA 451.3}

// {AA 451.4}

ເພິ່ນໄດ້ຊີ້ແຈງວ່າ ໂມເຊໄດ້ກ່າວໄວ້ລ່ວງໜ້າວ່າພຣະຄຣິສເປັນຜູ້ທໍານວາຍຂອງຊາດອິດສະຣາເອນ ແລະ ບັນດາຜູ້ທໍານວາຍຕ່າງໆໄດ້ບັນທຶກເອົາໄວ້ວ່າ ພຣະອົງເປັນຢາທິບປົວບາບທີ່ມາຈາກພຣະເຈົ້າ ພຣະອົງເປັນຜູ້ບໍລິສຸດທີ່ຈະແບບຫາບຄວາມຜິດຂອງຄົນບາບ. ອາຈານໂປໂລບໍ່ໄດ້ຂຸດຄົ້ນຄວາມຜິດໃນການຖືຮັກສາພິທີແລະທໍານຽມຂອງພວກເຂົາ ແຕ່ໄດ້ສະແດງໃຫ້ຮູ້ວ່າ ໃນຂະນະທີ່ປະຕິບັດພິທີຕ່າງໆຢ່າງເຄັ່ງຄັດນັ້ນ ພວກເຂົາໄດ້ປະຕິເສດພຣະຄຣິສຜູ້ທີ່ເປັນຄວາມໝາຍຂອງສິ່ງເຫຼົ່ານັ້ນ. {AA 451.4}

// {AA 452.1}

ອາຈານໂປໂລໄດ້ເລົ່າວ່າ ກ່ອນການຮັບເຊື່ອ ເພິ່ນບໍ່ໄດ້ຮູ້ຈັກພຣະຄຣິສດ້ວຍຕົນເອງ ແລະມີຄວາມເຂົ້າໃຈອັນດຽວກັນກັບຄົນທົ່ວໄປກ່ຽວກັບລັກສະນະແລະວຽກງານຂອງພຣະເມຊີອາທີ່ຈະສະເດັດມາ. ເພິ່ນເອງໄດ້ປະຕິເສດພຣະເຢຊູແຫ່ງນາຊາເຣັດ ກ່າວຫາວ່າພຣະອົງວ່າເປັນຄົນຕົ້ມຕົວະ ຍ້ອນພຣະອົງບໍ່ສອດຄ່ອງກັບຄວາມເຂົ້າໃຈດັ່ງກ່າວ. ແຕ່ບັດນີ້ ເພິ່ນໄດ້ມີຄວາມເຂົ້າໃຈອັນເລິກເຊິ່ງກ່ຽວກັບພຣະຄຣິສແລະວຽກງານຂອງພຣະອົງ ຍ້ອນໄດ້ຮັບເຊື່ອແລ້ວ. ເພິ່ນໄດ້ກ່າວຕໍ່ພວກຫົວໜ້າຢິວໃນນະຄອນໂຣມວ່າ ຕົນບໍ່ໄດ້ປະກາດກ່ຽວກັບພຣະຄຣິສອັນເປັນເນື້ອໜັງ ແຕ່ແມ່ນພຣະຄຣິສຝ່າຍຈິດວິນຍານ. ກະສັດເຮໂຣດໄດ້ເຫັນພຣະຄຣິສກັບຕາ; ອານາເນຍກໍໄດ້ເຫັນ; ປີລາດ, ພວກປະໂລຫິດ,​ ແລະພວກຜູ້ນໍາຢິວໃນເຢຣູຊາເລັມກໍໄດ້ເຫັນ; ທະຫານໂຣມກໍເຊັ່ນກັນ. ການເຫັນພຣະຄຣິສຜ່ານທາງຄວາມເຊື່ອ ການມີຄວາມຮູ້ຝ່າຍຈິດວິນຍານກ່ຽວກັບພຣະອົງ ສໍາຄັນກວ່າການຄຸ້ນເຄີຍສ່ວນຕົວກັບພຣະອົງໃນຄາວພຣະອົງຍັງຢູ່ໃນໂລກນີ້. ຄວາມສໍາພັນຂອງອາຈານໂປໂລທີ່ມີຕໍ່ພຣະຄຣິສບັດນີ້ເລິກເຊິ່ງ ໝັ້ນແກ່ນກວ່າຄວາມສໍາພັນຝ່າຍໂລກຫຼືຄວາມສໍາພັນຂອງມະນຸດດ້ວຍກັນ. {AA 452.1}
ອາຈານໂປໂລໄດ້ເວົ້າສິ່ງທີ່ຕົນຮູ້ແລະເປັນພະຍານໃນສິ່ງທີ່ຕົນເຫັນ ກ່ຽວກັບພຣະເຢຊູແຫ່ງນາຊາເຣັດ ເຊິ່ງເປັນຄວາມຫວັງຂອງຊາດອິດສະຣາເອນ. ຜູ້ທີ່ສະແຫວງຫາຄວາມຈິງຢ່າງຈິງຈັງໄດ້ເຊື່ອຖ້ອຍຄໍາເຫຼົ່ານັ້ນ. ບາງຄົນຈື່ບໍ່ເຄີຍລືມ. ແຕ່ຄົນອື່ນປະຕິເສດຢ່າງດື້ດ້ານ ບໍ່ຍອມຮັບຫຼັກຖານອັນຈະແຈ້ງຂອງພຣະຄໍາພີ ເຖິງວ່າຜູ້ເວົ້ານັ້ນແມ່ນຜູ້ທີ່ໄດ້ຮັບແສງສະຫວ່າງພິເສດຈາກພຣະວິນຍານບໍລິສຸດກໍຕາມ. ພວກເຂົາບໍ່ສາມາດພິສູດວ່າຄໍາເວົ້າຂອງອາຈານໂປໂລຜິດ ແຕ່ກໍບໍ່ຍອມຮັບຂໍ້ສະຫຼຸບຂອງເພິ່ນ. {452.2}

// {AA 453.1}

ນັບຕັ້ງແຕ່ມື້ອາຈານໂປໂລເດີນທາງຮອດນະຄອນໂຣມ ເວລາໄດ້ຜ່ານໄປຫຼາຍເດືອນ. ພວກຢິວຈາກນະຄອນເຢຣູຊາເລັມຍັງບໍ່ໄດ້ມາຟ້ອງເພິ່ນຢູ່ສານຂອງຈັກກະພັດ. ແຜນການຂອງພວກເຂົາປະລາໄຊຕະຫຼອດມາ ແລະພວກເຂົາຈະບໍ່ຍອມປະລາໄຊອີກ ເຊິ່ງເທື່ອນີ້ແມ່ນຢູ່ສານສູງສຸດຂອງອານາຈັກໂຣມ. ນາຍພັນລີເຊຍ, ຜູ້ປົກຄອງເຟລິກ, ຜູ້ປົກຄອງເຟຊະໂຕ, ແລະກະສັດອັກຄຼີປາ ໄດ້ຕັດສິນວ່າອາຈານໂປໂລບໍ່ມີຄວາມຜິດ. ສະນັ້ນ ພວກສັດຕູຈິ່ງຫວັງໃຊ້ກົນອຸບາຍໃຫ້ເຈົ້າຈັກກະພັດຢູ່ຝ່າຍຕົນ. ການຊັກຊ້າຍິ່ງເປັນຜົນດີຕໍ່ພວກເຂົາ ເພາະວ່າພວກເຂົາຈະມີເວລາວາງແຜນແລະຈັດຕັ້ງປະຕິບັດ. ສະນັ້ນ ພວກເຂົາຈິ່ງມິດຢູ່ໄລຍະນະໜຶ່ງ ຄົ້ນຄິດຂໍ້ກ່າວຫາໄປຟ້ອງອາຈານໂປໂລຢູ່ນະຄອນໂຣມ. {AA 453.1}

// {AA 453.2}

ດ້ວຍການຊົງນໍາຂອງພຣະເຈົ້າ ການຊັກຊ້າຂອງຄະດີໄດ້ການເປັນປະໂຫຍດແກ່ຂ່າວປະເສີດ. ອາຈານໂປໂລໄດ້ຮັບອະນຸດຍາດໃຫ້ເຊົ່າເຮືອນຢູ່ ເປັນເຮືອນກ້ວາງພໍສົມຄວນ ແລະສາມາດພົບປະໂອລົມກັບມິດສະຫາຍ ແລະ ປະກາດຄວາມຈິງທຸກມື້ໃຫ້ແກ່ຜູ້ທີ່ມາຟັງ. ເປັນເວລາສອງປີ “ເພິ່ນໄດ້ປະກາດເລື່ອງອານາຈັກຂອງພຣະເຈົ້າ ແລະ ໄດ້ສັ່ງສອນເລື່ອງກ່ຽວກັບອົງພຣະເຢຊູຄຣິສເຈົ້າແກ່ທຸກຄົນດ້ວຍຄວາມກ້າຫານ ແລະ ຢ່າງເປີດເຜີຍໂດຍບໍ່ມີຜູ້ໃດຂັດຂວາງ.” {AA 453.2}

// {AA 453.3}

ໃນໄລຍະເວລາດັ່ງກ່າວ ອາຈານໂປໂລກໍບໍ່ໄດ້ລືມຄຣິສຕະຈັກຕ່າງໆທີ່ເພິ່ນສ້າງຕັ້ງຂຶ້ນ. ເພິ່ນຮູ້ຄວາມອັນຕະລາຍທີ່ຈະເກີດຂຶ້ນກັບບັນດາຜູ້ເຊື່ອໃໝ່ ຈິ່ງໄດ້ຂຽນຈົດໝາຍໄປຕັກເຕືອນແລະສິດສອນພວກເຂົາແທນ. ແລະເພິ່ນໄດ້ສົ່ງຜູ້ປະກາດຈາກນະຄອນໂຣມໄປຍັງຄຣິສຕະຈັກເຫຼົ່ານັ້ນ ແລະ ໄປຍັງສະຖານທີ່ໃໝ່ທີ່ເພິ່ນເອງບໍ່ເຄີຍໄດ້ໄປ. ຜູ້ປະກາດເຫຼົ່ານັ້ນເປັນຜູ້ລ້ຽງແກະທີ່ສະຫຼາດ ແລະ ໄດ້ສ້າງຄວາມເຂັ້ມແຂງໃຫ້ແກ່ວຽກງານການປະກາດຂອງອາຈານໂປໂລ ແລະເພິ່ນເອງກໍໄດ້ຮັບຂ່າວຮັບຄາວກ່ຽວກັບສະພາບແລະບັນຫາຂອງຄຣິສຕະຈັກ ຈິ່ງສາມາດຊີ້ນໍາໄດ້ຢ່າງທົ່ວເຖິງ. {AA 453.3}

// {AA 454.1}

ດ້ວຍວິທີດັ່ງກ່າວ ເຖິງວ່າບໍ່ສາມາດອອກໄປປະກາດດ້ວຍຕົນເອງໄດ້ ອາຈານໂປໂລຍິ່ງມີບົດບາດກວ້າງແຂວງແລະຍືນຍາວກວ່າຜ່ານມາ ໂດຍສະເພາະເມື່ອທຽບໃສ່ເວລາທີ່ເພິ່ນບໍ່ໄດ້ເປັນນັກໂທດ. ໃນຖານະນັກໂທດຂອງພຣະເຈົ້າ ອາຈານໂປໂລໄດ້ຮັບຄວາມຮັກຫອມອັນໝັ້ນແກ່ນຈາກພີ່ນ້ອງຜູ້ເຊື່ອ ແລະຈົດໝາຍຂອງເພິ່ນ ຂຽນໃນຄຸກ ກໍໄດ້ຮັບການເອົາໃຈໃສ່ແລະນັບຖືຫຼາຍກວ່າເວລາທີ່ເພິ່ນຍັງມີອິດສະຫຼະຢູ່ກັບພວກເຂົາໂດຍກົງ. ຈົນກະທັ້ງ ອາຈານໂປໂລຖືກຈັບໄປ ພວກເຂົາຈິ່ງຮູ້ວ່າພາລະຂອງເພິ່ນໜັກໜາສໍ່າໃດ.​ ກ່ອນໜ້ານັ້ນ ພວກເຂົາເຄີຍປະຕິເສດໜ້າທີ່ຄວາມຮັບຜິດຊອບ ແລະ ການແບບຫາບພາລະ ເພາະວ່າພວກເຂົາບໍ່ມີສະຕິປັນຍາ, ບໍ່ມີຍຸດທະວິທີ, ແລະບໍ່ມີກໍາລັງ ຄືອາຈານໂປໂລ; ແຕ່ບັດນີ້ ພວກເຂົາໄດ້ເຫັນຄຸນຄ່າຂອງຄໍາຕັກເຕືອນ, ຄໍາແນະນໍາ, ແລະຄໍາສິດສອນຂອງເພິ່ນ. ແລະເມື່ອໄດ້ເອົາແບບຢ່າງຄວາມກ້າຫານແລະຄວາມເຊື່ອຂອງອາຈານໂປໂລແລ້ວ ພວກເຂົາຈິ່ງມີຄວາມຈົງຮັກພັກດີແລະມີຄວາມຫ້າວຫັນໃນວຽກງານຂອງພຣະຄຣິສຫຼາຍຂຶ້ນກວ່າເກົ່າ. {AA 454.1}

// {AA 454.2}

ໃນບັນດາຜູ້ຊ່ວຍຂອງອາຈານໂປໂລຢູ່ນະຄອນໂຣມມີມິດສະຫາຍເກົ່າແລະຜູ້ຮ່ວມປະກາດຂອງເພິ່ນເອງ. ລູກາ “ທ່ານໝໍທີ່ຮັກ” ໄດ້ຮ່ວມເດີນເປັນຜູ້ຊ່ວຍເຫຼືອຂອງເພິ່ນໄປນະຄອນເຢຣູຊາເລັມ, ບົວລະບັດເພິ່ນຕະຫຼອດສອງປີຢູ່ຄຸກເມືອງກາຍຊາເຣຍ, ຮ່ວມເດີນທາງໄປນະຄອນໂຣມ, ແລະຕອນນີ້ກໍຍັງຢູ່ນໍາອາຈານໂປໂລດ້ວຍ. ຕີໂມທຽວກໍໄດ້ເບິ່ງແຍງເພິ່ນເຊັ່ນກັນ. “ຕີຂີໂກ ພີ່ນ້ອງທີ່ຮັກ ... ຜູ້ຮ່ວມງານທີ່ສັດຊື່ແລະທັງເປັນຜູ້ຮັບໃຊ້ຮ່ວມກັນໃນພາລະກິດຂອງອົງພຣະຜູ້ເປັນເຈົ້າ” ໄດ້ຢືນຢູ່ຄຽງບ່າຄຽງໄລ່ອາຈານໂປໂລຢ່າງອາດຫານ. ເດມາກັບມາລະໂກກໍຢູ່ນໍາເພິ່ນດ້ວຍ. ອາຣິດຕາໂຂ ແລະ ເອປາຟາ ໄດ້ກາຍເປັນຜູ້ຮ່ວມຖືກຄຸກນໍາເພິ່ນ. ໂກໂລຊາຍ 4:7-14. {AA 454.2}

// {AA 455.1}

ນັບຕັ້ງແຕ່ໄດ້ຮັບເຊື່ອໃນພຣະຄຣິສ ປະສົບການຄວາມເຊື່ອຂອງມາລະໂກກໍມີຄວາມເລິກເຊິ່ງຍິ່ງຂຶ້ນ. ເມື່ອສຶກສາຊີວິດແລະການສິ້ນພຣະຊົນຂອງພຣະຄຣິສຢ່າງໃກ້ຊິດ ເພິ່ນກໍເຂົ້າໃຈຈະແຈ້ງຂຶ້ນຕື່ມກ່ຽວກັບພັນທະກິດຂອງພຣະອົງ ລວມທັງຄວາມໜັກໜ່ວງແລະຄວາມຫຍຸ້ງຍາກຂອງພັນທະກິດນັ້ນ. ເມື່ອຮູ້ໄດ້ຄວາມໝາຍຄວາມສໍາຄັນຂອງຮອຍແປ້ວຢູ່ມືແລະຕີນຂອງພຣະຄຣິສ ເຊິ່ງເປັນສັນຍາລັກຂອງການຮັບໃຊ້ມະນຸດ ແລະຮູ້ໄດ້ການປະຕິເສດຕົນເອງຂອງພຣະອົງທີ່ນໍາໄປສູ່ການເສຍສະຫຼະເພື່ອຊ່ວຍກູ້ມະນຸດ ມາລະໂກຈິ່ງຍິນດີເດີນຕາມຮອຍແຫ່ງການເສຍສະຫຼະຂອງພຣະເຢຊູ. ເມື່ອໄດ້ແບ່ງເບົາພາລະຂອງອາຈານໂປໂລ ເພິ່ນຈິ່ງເຂົ້າໃຈດີກວ່າເກົ່າວ່າ ການໄດ້ພຣະຄຣິສນັ້ນມີຄຸນຄ່າເຫຼືອລົ້ນ ແລະ ການໄດ້ໂລກແຕ່ສູນເສຍຈິດວິນຍານ ຖືວ່າເປັນການສູນເສຍອັນມະຫາສານ. ເມື່ອພົບພໍ້ການທົດລອງແລະການຕໍ່ສູ້ອັນດຸເດືອດ ມາລະໂກກໍຍັງສືບຕໍ່ໝັ້ນຄົງ ເປັນຜູ້ຊ່ວຍທີ່ຮັກແລະສະຫຼາດຂອງອາຈານໂປໂລ. {AA 455.1}

// {AA 455.2}

ເດມາໝັ້ນຄົງໄດ້ຊົ່ວໄລຍະໜຶ່ງ ແລະ ຫຼັງຈາກນັ້ນໄດ້ໜີປະວຽກງານຂອງພຣະເຈົ້າ. ອາຈານໂປໂລໄດ້ກ່າວກ່ຽວກັບກໍລະນີນີ້ວ່າ: “ເດມາໄດ້ຫຼົງຮັກສິ່ງຂອງຝ່າຍໂລກເສຍແລ້ວ ແລະ ໄດ້ປະຖິ້ມເຮົາ.” 2 ຕີໂມທຽວ 4:10. ເດມາໄດ້ປະຖິ້ມສິ່ງທີ່ສູງສົ່ງ ເພື່ອສິ່ງຂອງຝ່າຍໂລກ. ເດມາຕາມົວເຫຼືອເກີນ! ເຖິງວ່າມີຊັບສົບບັດແລະກຽດສັກສີຝ່າຍໂລກ ເດມາກໍກາຍເປັນຄົນທຸກຈົນ ເຖິງຈະອ້າງວ່າຕົນເອງເປັນຄົນລໍ້າລວຍກໍຕາມ; ສ່ວນມາລະໂກ ໃນເມື່ອຕັດສິນໃຈທົນທຸກທໍລະມານເພື່ອພຣະຄຣິສ ໄດ້ຄອບຄອງຊັບສົມບັດອັນເປັນນິລັນ ຖືກບັນທຶກໄວ້ໃນສະຫວັນວ່າເປັນທາຍາດຂອງພຣະເຈົ້າ ແລະ ເປັນທາຍາດຮ່ວມກັບພຣະບຸດ. {AA 455.2}

// {AA 456.1}

ໃນບັນດາຜູ້ທີ່ມອບຈິດໃຈໃຫ້ພຣະເຈົ້າໃນນະຄອນໂຣມ ມີຄົນໜຶ່ງຊື່ ໂອເນຊີໂມ ເຊິ່ງເປັ້ຍຂ້າທາດທີ່ໜີມານະຄອນໂຣມ ຍ້ອນໄດ້ເຮັດຜິດຕໍ່ນາຍຂອງຕົນ ຊື່ ຟີເລໂມ ເຊິ່ງເປັນຄຣິສຕຽນຄົນສໍາຄັນຄົນໜຶ່ງໃນເມືອງໂກໂລຊາຍ. ຍ້ອນຄວາມໃຈດີ ອາຈານໂປໂລຈິ່ງພະຍາຍາມຊ່ວຍເຫຼືອໂອເນຊີໂມຈາກຄວາມທຸກຍາກແລະຄວາມທຸກໃຈ ແລ້ວພະຍາຍາມສອນຄວາມຈິງໃຫ້ແກ່ລາວ. ໂອເນຊີໂມໄດ້ຕັ້ງໃຈຟັງຖ້ອຍຄໍາແຫ່ງຊີວິດ, ສາລະພາບຜິດບາບ, ແລະຮັບເຊື່ອໃນພຣະຄຣິສ. {AA 456.1}

// {AA 456.2}

ໂອເນຊີໂມໄດ້ປະຕິບັດຕົນໃຫ້ເປັນທີ່ຮັກຫອມຂອງອາຈານໂປໂລ ໂດຍສະແດງຄວາມເຫຼື້ອໃສສັດທາ, ຄວາມຈິງໃຈ, ແລະຄວາມຫ້າວຫັນໃນການປະກາດຂ່າວປະເສີດ ທັງຍັງໄດ້ບົວລະບັດຮັບໃຊ້ອາຈານໂປໂລເປັນຢ່າງດີ. ອາຈານໂປໂລເຫັນວ່າໂອເນຊີໂມມີຄຸນສົມບັດທີ່ຈະເປັນຜູ້ຊ່ວຍປະກາດຂ່າວປະເສີດໄດ້ ຈິ່ງແນະນໍາໃຫ້ລາວກັບໄປຫາຟີເລໂມນ, ຂໍໂທດຂໍອະໄພ, ແລະວາງແຜນອະນາຄົດຂອງຕົນ. ອາຈານໂປໂລໄດ້ສັນຍາວ່າຈະຈ່າຍເງິນຄ່າເສຍຫາຍ ຫຼື ໜີ້ແທນໂອເນຊີໂມ. ໃນຂະນະໂທຟີໂມນໍາສົ່ງຈົດໝາຍໄປຍັງຄຣິສຕະຈັກທັງຫຼາຍໃນແຂວງເອເຊຍ ອາຈານໂປໂລໄດ້ໃຫ້ໂອເນຊີໂມຮ່ວມເດີນທາງໄປນໍາ. ຖືວ່າເປັນເລື່ອງໜັກທີ່ຈະໃຫ້ຂ້າທາດກັບໄປຍອມນາຍຂອງຕົນ ແຕ່ໂອເນຊີໂມໄດ້ກັບໃຈໃໝ່ແທ້ ແລະບໍ່ໄດ້ຫາທາງຫຼີກລ້ຽງໜ້າທີ່ຂອງຕົນ. {AA 456.2}

// {AA 456.3}

ອາຈານໂປໂລໄດ້ໃຫ້ໂອເນຊີໂມເອງຖືຈົດໝາຍໄປໃຫ້ຟີເລໂມນ. ໃນຈົດໝາຍນັ້ນ ເພິ່ນໄດ້ໃຊ້ຄວາມສະຫຼາດຫຼັກແຫຼມແລະຄວາມເມດຕາຕາມເຄີຍ. ເພິ່ນໄດ້ແກ້ຄວາມຜິດແທນໂອເນຊີໂມຜູ້ກັບໃຈໃໝ່ແລະກ່າວຈຸດປະສົງວ່າ ຢາກໃຊ້ລາວໃນອະນາຄົດ. ອາຈານໂປໂລໄດ້ກ່າວທັກທາຍຟີເລໂມຢ່າງອົບອຸ່ນໃນຖານະມິດສະຫາຍແລະຜູ້ຮ່ວມປະກາດ ດັ່ງນີ້: {AA 456.3}

// {AA 457.1}

“ຂໍພຣະເຈົ້າ ພຣະບິດາຂອງພວກເຮົາແລະອົງພຣະເຢຊູຄຣິສເຈົ້າ ຊົງໂຜດປະທານພຣະຄຸນແລະສັນຕິສຸກແກ່ພວກເຈົ້າເທີ້ນ. ຟີເລໂມນເອີຍ ທຸກເທື່ອທີ່ເຮົາພາວັນນາອະທິຖານ ເຮົາກໍລະນຶກເຖິງເຈົ້າ ແລະໂມທະນາຂອບພຣະຄຸນພຣະເຈົ້າຂອງເຮົາຢູ່ສະເໝີ. ເພາະເຮົາໄດ້ຮັບຂ່າວເລື່ອງຄວາມຮັກແລະຄວາມເຊື່ອຂອງເຈົ້າ ທີ່ເຈົ້າມີຕໍ່ອົງພຣະເຢຊູເຈົ້າ ແລະຕໍ່ບັນດາໄພ່ພົນທັງປວງຂອງພຣະເຈົ້າ. ເຮົາໄດ້ພາວັນນາອະທິຖານຂໍໃຫ້ການເຂົ້າສ່ວນໃນຄວາມເຊື່ອຂອງເຈົ້ານັ້ນ ຈົ່ງໄດ້ເກີດຜົນ ຄືເພີ່ມພູນຄວາມສັງເກີດຮູ້ໃນການດີທຸກຢ່າງ ທີ່ພວກເຮົາມີໃນພຣະຄຣິສ.” ອາຈານໂປໂລໄດ້ເຕືອນຄວາມຈື່ຈໍາຂອງຟີເລໂມນວ່າ ຄວາມປະສົງດີແລະຄຸນສົມບັດທຸກຢ່າງທີ່ລາວມີແມ່ນມາຈາກພຣະຄຸນຂອງພຣະຄຣິສ; ສິ່ງນີ້ເປັນຈຸດພິເສດຂອງລາວ ເຮັດໃຫ້ແຕກຕ່າງຈາກຄົນຊົ່ວແລະຄົນບາບທັງຫຼາຍ. ພຣະຄຸນອັນດຽວກັນນັ້ນກໍສາມາດເຮັດໃຫ້ຜູ້ກະທໍາຜິດທີ່ຊົ່ວຊ້າທີ່ສຸດ ກາຍເປັນບຸດຂອງພຣະເຈົ້າໄດ້ ແລະ ກາຍເປັນຜູ້ປະກາດທີ່ເປັນປະໂຫຍດຕໍ່ຂ່າວປະເສີດ. {AA 457.1}

// {AA 457.2}

ອາຈານໂປໂລສາມາດສັ່ງຟີເລໂມນໃຫ້ປະຕິບັດໜ້າທີ່ຄຣິສຕຽນໄດ້ ແຕ່ເພິ່ນເລືອກທີ່ຈະຂໍຮ້ອງ ໂດຍກ່າວວ່າ: “ເຮົາຄືໂປໂລ ຜູ້ຮັບໃຊ້ຂອງພຣະເຢຊູຄຣິສເຈົ້າແລະຖືກຄຸກຢູ່ໃນປະຈຸບັນນີ້ ກໍເພື່ອເຫັນແກ່ພຣະອົງດ້ວຍ. ດັ່ງນັ້ນ ເຮົາຈຶ່ງຂໍຮ້ອງເຈົ້າເພື່ອໂອເນຊີໂມ ຜູ້ທີ່ເປັນລູກຂອງເຮົາໃນພຣະຄຣິສ. ດ້ວຍວ່າ, ເມື່ອເຮົາຖືກຄຸກຢູ່ນັ້ນ ເຮົາໄດ້ກາຍເປັນພໍ່ຂອງລາວຝ່າຍຄວາມເຊື່ອ. ເມື່ອກ່ອນລາວບໍ່ເປັນປະໂຫຍດແກ່ເຈົ້າ ແຕ່ບັດນີ້ລາວເປັນປະໂຫຍດແກ່ເຈົ້າ ແລະ ແກ່ເຮົາເໝືອນກັນ.” {AA 457.2}

// {AA 457.3}

ໃນເມື່ອໂອເນຊີໂມໄດ້ຮັບເຊື່ອໃນພຣະຄຣິສແລ້ວ ອາຈານໂປໂລໄດ້ຂໍຮ້ອງໃຫ້ຟີເລໂມນຮັບເອົາລາວເປັນລູກ ໃຫ້ສະແດງຄວາມຮັກຕໍ່ລາວ ເພື່ອໃຫ້ລາວຢາກຢູ່ນໍາອີກ “ບໍ່ແມ່ນເປັນພຽງແຕ່ຄົນຮັບໃຊ້ຄົນໜຶ່ງເທົ່ານັ້ນ ແຕ່ດີກວ່າຄົນຮັບໃຊ້ອີກ ຄືເປັນອ້າຍນ້ອງທີ່ຮັກຄົນໜຶ່ງ.” ອາຈານໂປໂລບໍ່ຢາກປ່ອຍໂອເນຊີໂມໄປ ເພາະວ່າຢາກໃຫ້ລາວບົວລະບັດຮັບໃຊ້ເພິ່ນ ເຊິ່ງຟີເລໂມນກໍຄົງຢາກໃຫ້ເປັນເຊັ່ນນັ້ນຄືກັນ ແຕ່ເພິ່ນຈະບໍ່ເຮັດຢ່າງນັ້ນ ຖ້າຟີເລໂມນບໍ່ປົດປ່ອຍໃຫ້ໂອເນຊີໂມພົ້ນຈາກການເປັນຂ້າທາດສາກ່ອນ. {AA 457.3}

// {AA 457.4}

ອາຈານໂປໂລຮູ້ວ່າໂທດຂອງໂອເນຊີໂມໜັກໜາສໍາໃດ ແລະ ຮູ້ວ່າຟີເລໂມນຕ້ອງໃຈຮ້າຍຫຼາຍຕໍ່ການກະທໍາຂອງໂອເນຊີໂມ. ເພິ່ນຈິ່ງໄດ້ພະຍາຍາມຂຽນໃຫ້ຟີເລໂມນມີຄວາມເຫັນອົກເຫັນໃຈແລະໃຫ້ອະໄພດັ່ງຄຣິສຕຽນ. ການຮັບເຊື່ອຂອງໂອເນຊີໂມໄດ້ເຮັດໃຫ້ລາວກາຍເປັນພີ່ນ້ອງໃນຄວາມເຊື່ອ ແລະອາຈານໂປໂລຖືວ່າການລົງໂທດໃດໆກໍຕາມທີ່ຜູ້ເຊື່ອໃໝ່ນີ້ໄດ້ຮັບກໍສໍ່າກັບເປັນການລົງໂທດເພິ່ນເອງ. {AA 457.4}

// {AA 458.1}

ອາຈານໂປໂລໄດ້ສະເໜີເປັນຜູ້ຮັບຜິດຊອບໜີ້ສິນຂອງໂອເນຊີໂມ ເພື່ອບໍ່ຟີເລໂມນລົງໂທດ ແລະ ຍອມຮັບເອົາລາວຄືນ. ເພິ່ນໄດ້ຂຽນຫາຟີເລໂມນວ່າ: “ຖ້າເຈົ້າຖືວ່າເຮົາເປັນເພື່ອນຮ່ວມງານຂອງເຈົ້າແລ້ວ ຈົ່ງຕ້ອນຮັບເອົາລາວໄວ້ເໝືອນກັນກັບເຈົ້າຕ້ອນຮັບຕົວເຮົາເອງ. ຖ້າລາວໄດ້ເຮັດຜິດພາດປະການໃດຫຼືເປັນໜີ້ເຈົ້າຫຍັງແດ່ ກໍໃຫ້ເຈົ້າຄິດເອົານໍາເຮົາ. ຝ່າຍເຮົາໄດ້ລົງມືຂຽນໄວ້ວ່າ, ‘ເຮົາຈະໃຊ້ແທນຄືນໃຫ້.’” {AA 458.1}

// {AA 458.2}

ແບບຢ່າງນີ້ສະແດງໃຫ້ເຫັນຄວາມຮັກຂອງພຣະຄຣິສທີ່ມີຕໍ່ຄົນບາບທີ່ກັບໃຈໃໝ່. ໂອເນຊີໂມເປັນຂ້າທາດ ໄດ້ຫຼອກລວງນາຍຂອງຕົນ ແລະບໍ່ມີຫຍັງຊົດໃຊ້. ຄົນບາບທີ່ປຸ້ນເວລາຮັບໃຊ້ຂອງພຣະເຈົ້າຫຼາຍປີບໍ່ສາມາດຍົກເລີກໜີ້ດັ່ງກ່າວໄດ້. ພຣະເຢຊູໄດ້ເຂົ້າມາຢູ່ລະຫວ່າງກາງພຣະເຈົ້າກັບຄົນບາບຄົນນັ້ນແລະກ່າວວ່າ ຂ້າພະເຈົ້າຈະໃຊ້ໜີ້ຈໍານວນດັ່ງກ່າວ, ຂໍຊົງໃຫ້ຄົນບາບຄົນນັ້ນໄດ້ພົ້ນໂທດ; ຂ້າພະເຈົ້າຈະເປັນຜູ້ຮັບໂທດແທນ. {AA 458.2}

// {AA 458.3}

ຫຼັງຈາກສະເໜີຮັບຊໍາລະໜີ້ໃຫ້ໂອເນຊີໂມແລ້ວ ອາຈານໂປໂລໄດ້ເຕືອນຟີເລໂມນວ່າເປັນໜີ້ເພິ່ນຫຼາຍສໍ່າໃດ. ຟີເລໂມນໄດ້ເປັນໜີ້ຊີວິດອາຈານໂປໂລ ເພາະວ່າອາຈານໂປໂລເປັນຜູ້ນໍາຂ່າວປະເສີດມາສູ່ຟີເລໂມນ. ຫຼັງຈາກນັ້ນ ເພິ່ນກໍໄດ້ຂໍຮ້ອງຢ່າງອ່ອນນ້ອມຈິງໃຈໃຫ້ຟີເລໂມນຕ້ອນຮັບໂອເນຊີໂມ ດັ່ງທີ່ຟີເລໂມນເອງໄດ້ສະແດງຄວາມຮັກຕໍ່ບັນດາໄພ່ພົນຂອງພຣະເຈົ້າ ຈິດໃຈຂອງເພິ່ນຈິ່່ງຈະຊົດຊື່ນ. ເພິ່ນກ່າວຕໍ່ວ່າ: “ເຮົາມີຄວາມໝັ້ນໃຈວ່າ ເຈົ້າຈະເຊື່ອຟັງເຮົາ ຈິ່ງໄດ້ຂຽນຈົດໝາຍມາເຖິງເຈົ້າ ເພາະຮູ້ວ່າເຈົ້າຈະເຮັດລື່ນກວ່າທີ່ເຮົາເວົ້ານັ້ນອີກ.” {AA 458.3}

// {AA 459.1}

ຈົດໝາຍເຖິງຟີເລໂມນສະແດງໃຫ້ເຫັນລິດອໍານາດຂອງຂ່າວປະເສີດທີ່ມີຕໍ່ຄວາມສໍາພັນລະຫວ່າງນາຍແລະຂ້ອຍຮັບໃຊ້. ໃນສະໄໝນັ້ນ ການຄອບຄອງຂ້າທາດໄດ້ແຜ່ຂະຫຍາຍທົ່ວອານາຈັກໂຣມ ແລະທັງນາຍກັບຂ້າທາດກໍໄດ້ກາຍເປັນຄຣິສຕຽນໃນຄຣິສຕະຈັກຕ່າງໆທີ່ອາຈານໂປໂລກໍ່ຕັ້ງຂຶ້ນ. ໃນຕົວເມືອງຕ່າງໆ ໂດຍສະເພາະໃນເມື່ອຂ້າທາດມີຈໍານວນຫຼາຍກວ່າຄົນເສລີ ໄດ້ມີການອອກກົດໝາຍເຄັ່ງຄັດເພື່ອຄວບຄຸມພວກເຂົາ. ເສດຖີໂຣມຄົນໜຶ່ງອາດຈະມີຂ້າທາດເປັນຮ້ອຍ ມາຈາກທຸກຊົນຊາດ ແລະ ທຸກຊົນຊັ້ນ. ຜູ້ເປັນນາຍເປັນເຈົ້າຊີວິດຂອງຂ້າທາດເຫຼົ່ານັ້ນ ແລະ ສາມາດທໍລະມານໄດ້ຕາມໃຈມັກ. ຖ້າຫາກຂ້າທາດຄົນໃດຄົນໜຶ່ງແຕະຕ້ອງນາຍ ບໍ່ວ່າຈະເປັນການແກ້ແຄ້ນຫຼືວ່າປ້ອງກັນຕົວກໍຕາມຈະຕ້ອງຖືກຂ້າລ້າງໂຄດຢ່າງໄຮ້ມະນຸດຊະທໍາ. ຜິດພາດໜ້ອຍດຽວ, ອຸບັດຕິເຫດ,​ ຫຼືວ່າຂາດຄວາມມັດລະວັງກໍຕ້ອງຖືກລົງໂທດຢ່າງໄຮ້ຄວາມປານີ. {AA 459.1}

// {AA 459.2}

ນາຍທາດບາງຄົນມີຄວາມເມດຕາສູງກວ່າຄົນອື່ນ ແລະ ມີຄວາມຜ່ອນຜັນຕໍ່ຂ້າທາດຂອງຕົນ ແຕ່ວ່າຄົນຮັ່ງມີແລະຂຸນນາງທັງຫຼາຍບໍ່ມີຄວາມຜ່ອນຜັນ, ບໍ່ຄວບຄຸມກາມ, ບໍ່ມີຄວາມອີດູຕົນສົງສານ ກົດຂີ່ຂົ່ມເຫັງຂ້າທາດຕາມໃຈຂອງຕົນ. ລະບອບຂ້າທາດເປັນລະບອບທີ່ຊົ່ວຊ້າທີ່ສຸດ. {AA 459.2}

// {AA 459.3}

ມັນບໍ່ແມ່ນໜ້າທີ່ຂອງອາຈານໂປໂລທີ່ຈະໂຄ່ນລົ້ມຫຼືວ່າປ່ຽນແປງລະບອບ. ຖ້າພະຍາຍາມປ່ຽນແປງລະບອບກໍເທົ່າກັບວ່າຂັດຂວາງຜົນສໍາເລັດຂ່າວປະເສີດ. ແຕ່ວ່າອາຈານໂປໂລໄດ້ສອນກົດເກນທີ່ຕໍ່ສູ້ລະບອບຂ້າທາດ ແລະ ຖ້າແຜ່ຂະຫຍາຍກໍຈະທັບມ້າງລະບອບນີ້ໄດ້ຢ່າງແນ່ນອນ. ເພິ່ນໄດ້ກ່າວວ່າ: “ທີ່ໃດມີພຣະວິນຍານຂອງອົງພຣະຜູ້ເປັນເຈົ້າຢູ່ນໍາ ທີ່ນັ້ນກໍມີເສລີພາບ.” 2 ໂກຣິນໂທ 3:17. ເມື່ອຂ້າທາດຄົນໜຶ່ງຮັບເຊື່ອໃນພຣະເຈົ້າ ຄົນນັ້ນກໍກາຍເປັນອະໄວຍະວະສ່ວນໜຶ່ງໃນຮ່າງກາຍຂອງພຣະຄຣິສ. ຜູ້ເຊື່ອທັງໝົດຄວນສະແດງຄວາມຮັກ ແລະ ຮັບເອົາຄົນນັ້ນເປັນອ້າຍນ້ອງ ເປັນທາຍາດຮ່ວມກັບຜູ້ເປັນນາຍທາດ ທີ່ຈະໄດ້ຮັບພຣະພອນຂອງພຣະເຈົ້າແລະໄດ້ຮັບສິດທິຕ່າງໆໃນຂ່າວປະເສີດ. ສ່ວນຂ້າທາດຕ້ອງເຮັດໜ້າທີ່ຂອງຕົນ ບໍ່ແມ່ນ “ຢາກໃຫ້ຖືກໃຈ ... [ນາຍ] ແຕ່ຈົ່ງເຮັດດ້ວຍຄວາມເຕັມໃຈ ເໝືອນດ່ັງເປັນຜູ້ຮັບໃຊ້ຂອງພຣະຄຣິສ.” ເອເຟໂຊ 6:6. {AA 459.3}

// {AA 460.1}

ຄຣິສສະສາສະໜາໄດ້ເສີມສ້າງຄວາມສໍາພັນອັນແໜ້ນແຟ້ນລະຫວ່າງນາຍກັບຄົນຮັບໃຊ້, ກະສັດກັບລາຊະດອນ, ຜູ້ປະກາດຂ່າວປະເສີດກັບຄົນບາບຊົ່ວຊ້າທີ່ໄດ້ຮັບການຊໍາລະລ້າງໃຫ້ສະອາດໃນພຣະເຢຊູ. ທຸກຄົນໄດ້ຮັບການຊໍາລະລ້າງດ້ວຍໂລຫິດອັນດຽວກັນ ແລະ ໄດ້ຮັບການບັນດານໃຈດ້ວຍພຣະວິນຍານອົງດຽວກັນ ແລະ ໄດ້ກາຍເປັນອັນໜຶ່ງອັນດຽວໃນອົງພຣະເຢຊູຄຣິສເຈົ້າ. {AA 460.1}
