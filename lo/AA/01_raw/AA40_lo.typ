= 40

== ອາຈານໂປໂລອຸທອນຕໍ່ຈັກກະພັດ

==== ອີງຕາມ ກິດຈະການ 25:1–12.

// {AA 428.1}

“ສາມວັນຫຼັງຈາກທີ່ເຟຊະໂຕໄດ້ມາຮອດແຂວງນັ້ນ ເພິ່ນກໍຈາກເມືອງກາຍຊາເຣຍໄປຍັງນະຄອນເຢຣູຊາເລັມ. ໃນທີ່ນັ້ນ ບັນດາຫົວໜ້າປະໂຣຫິດກັບບັນດາຜູ້ນໍາຂອງຊາວຢິວໄດ້ສະເໜີຄະດີຕໍ່ສູ້ໂປໂລແກ່ທ່ານ ພວກເຂົາຂໍຮ້ອງນໍາເຟຊະໂຕ ເພື່ອຊ່ວຍພວກເຂົາໃນການຕໍ່ສູ້ໂປໂລ ໂດຍໃຫ້ສົ່ງເພິ່ນມາຍັງນະຄອນເຢຣູຊາເລັມ.” ພວກເຂົາຮຽກຮ້ອງທໍານອງນັ້ນກໍເພື່ອດັກສຸ່ມ ແລະ ຂ້າອາຈານໂປໂລກາງທາງ. ແຕ່ເຟຊະໂຕມີຄວາມຮັບຜິດຊອບສູງຕໍ່ຕໍາແໜ່ງໜ້າທີ່ຂອງຕົນ ແລະ ໄດ້ປະຕິເສດຢ່າງສຸພາບ ໂດຍກ່າວວ່າ: “ຊາວໂຣມບໍ່ມີທໍານຽມທີ່ຈະມອບຕົວຈໍາເລີຍກ່ອນທີ່ໂຈດກັບຈໍາເລີຍມາຊ້ອງໜ້າກັນ ເພື່ອໃຫ້ຈໍາເລີຍມີໂອກາດກ່າວແກ້ຄະດີຕໍ່ຂໍ້ກ່າວຫາ.” ເຟຊະໂຕບອກພວກຢິວວ່າ ຕົນຈະກັບຄືນເມືອງກາຍຊາເຣຍໃນໄວໆນີ້. “ດັ່ງນັ້ນ ຈົ່ງໃຫ້ບັນດາຜູ້ມີອໍານາດ ... ໄປຍັງເມືອງກາຍຊາເຣຍ ... ແລະ ຟ້ອງຮ້ອງຜູ້ກ່ຽວ ຖ້າລາວເຮັດຜິດຢ່າງໃດຢ່າງໜຶ່ງ.” {AA 428.1}

// {AA 429.1}

ນັ້ນບໍ່ແມ່ນສິ່ງທີ່ພວກຢິວຕ້ອງການ. ພວກເຂົາຍັງຈື່ຄວາມປະລາໄຊຄັ້ງກ່ອນໃນເມືອງກາຍຊາເຣຍ. ອາຈານໂປໂລມີຄວາມສຸຂຸມ ແລະ ຄໍາໂຕ້ແຍ້ງກໍໜັກແໜ້ນມີເຫດຜົນ ແຕ່ວ່າພວກຢິວມີຈຸດປະສົງຮ້າຍ ແລະ ຄໍາກ່າວຫາກໍບໍ່ມີມູນຄວາມຈິງ. ພວກເຂົາຈຶ່ງຢ້ານວ່າເມື່ອປຽບທຽບກັນແລ້ວຈະຕ້ອງອັບອາຍຂາຍໜ້າຄືຄັ້ງກ່ອນ ດັ່ງນັ້ນຈຶ່ງພະຍາຍາມໂນ້ມນາວໃຫ້ສົ່ງຕົວອາຈານໂປໂລໄປຂຶ້ນສານຢູ່ນະຄອນເຢຣູຊາເລັມ ແຕ່ວ່າເຟຊະໂຕໄດ້ຢືນຢັນຢ່າງເດັດຂາດໃຫ້ອາຈານໂປໂລຂຶ້ນສານຢູ່ເມືອງກາຍຊາເຣຍເພື່ອໃຫ້ເກີດຄວາມຍຸຕິທໍາ. ພຣະເຈົ້າຊົງນໍາການຕັດສິນໃຈຂອງເຟຊະໂຕ ເພື່ອຮັກສາຊີວິດຂອງອາຈານໂປໂລ. {AA 429.1}

// {AA 429.2}

ໃນເມື່ອແຜນການນັ້ນບໍ່ປະສົບຜົນສໍາເລັດ ພວກຜູ້ນໍາຢິວຈຶ່ງພາກັນກຽມຕົວດ່ວນ ເພື່ອໄປຕໍ່ສູ້ອາຈານໂປໂລຢູ່ສານຂອງຜູ້ປົກຄອງອີກຄັ້ງ. ຫຼັງຈາກກັບມາແຕ່ກຸງເຢຣູຊາເລັມແລ້ວ ໃນວັນຕໍ່ມາ ເຟຊະໂຕ “ໄດ້ນັ່ງທີ່ສານ ແລະ ສັ່ງໃຫ້ທະຫານນໍາໂປໂລເຂົ້າມາ.” “ພວກຢິວທີ່ມາແຕ່ນະຄອນເຢຣູຊາເລັມກໍຢືນອ້ອມໂປໂລ ແລະ ເລີ່ມຟ້ອງຮ້ອງຄະດີໃຫຍ່ໆຫຼາຍຄະດີ ເຊິ່ງພວກເຂົາບໍ່ມີຫຼັກຖານຢືນຢັນໃດໆ.” ຄັ້ງນີ້ບໍ່ມີທະນາຍຄວາມມານໍາ ພວກເຂົາຈຶ່ງຟ້ອງຮ້ອງດ້ວຍຕົນເອງ. ສ່ວນອາຈານໂປໂລໄດ້ຊີ້ແຈງຢ່າງສຸຂຸມ ແລະ ກົງໄປກົງມາໃຫ້ເຫັນວ່າຂໍ້ກ່າວຫາເຫຼົ່ານັ້ນບໍ່ມີມູນຄວາມຈິງ. {AA 429.2}

// {AA 429.3}

ເຟຊະໂຕເບິ່ງເຫັນວ່າຄະດີນີ້ກ່ຽວຂ້ອງກັບຫຼັກສາສະໜາຂອງພວກຢິວ ແລະ ເຂົ້າໃຈຢ່າງຖືກຕ້ອງວ່າຂໍ້ກ່າວຫາເຫຼົ່ານັ້ນເຖິງຈະພິສູດວ່າຈິງກໍຍັງບໍ່ມີໂທດຈໍາຄຸກຫຼືປະຫານຊີວິດ. ແຕ່ສິ່ງທີ່ເຟຊະໂຕເຫັນໄດ້ແຈ້ງອີກປະການໜຶ່ງແມ່ນຄວາມໂກດຮ້າຍຂອງພວກຢິວທີ່ຈະເກີດຂຶ້ນ ຖ້າອາຈານໂປໂລບໍ່ຖືກໂທດຫຼືວ່າມອບໃຫ້ພວກຢິວ. ດັ່ງນັ້ນ ເພື່ອເພື່ອເອົາໃຈຄົນຢິວ ເຟຊະໂຕຈຶ່ງປິ່ນໜ້າໄປຫາອາຈານໂປໂລ ແລະ ຖາມເພິ່ນວ່າ ຍິນດີຈະໄປຂຶ້ນສານສູງສຸດຂອງຄົນຢິວຢູ່ນະຄອນເຢຣູຊາເລັມຫຼືບໍ ໂດຍຈະໃຫ້ການຄຸ້ມກັນຄວາມປອດໄພ. {AA 429.3}

// {AA 430.1}

ອາຈານໂປໂລຮູ້ວ່າຕົນຈະບໍ່ໄດ້ຮັບຄວາມຍຸຕິທໍາຈາກຄົນຜິດເຫຼົ່ານັ້ນ ເຊິ່ງຄວາມຜິດຂອງພວກເຂົາເປັນເຫດໃຫ້ຄວາມໂກດຮ້າຍຂອງພຣະເຈົ້າຕົກຖືກພວກເຂົາເອງ. ເພິ່ນຮູ້ວ່າຕົນເອງບໍ່ຕ່າງກັບຜູ້ປະກາດພຣະທໍາເອລີຢາ ຢູ່ນໍາຄົນຕ່າງຊາດຈະໄດ້ຮັບຄວາມປອດໄພກວ່າຢູ່ນໍາຄົນຮ່ວມຊາດທີ່ປະຕິເສດແສງສະຫວ່າງຈາກສະຫວັນ ແລະ ເຮັດໃຈແຂງຕໍ່ສູ້ຂ່າວປະເສີດ. ເພິ່ນຮູ້ສຶກອິດເມື່ອຍກັບການຕໍ່ສູ້ຄະດີ ຖ້າປ່ອຍໃຫ້ເລື່ອນຄໍາຕັດສິນ ແລະ ຖືກຂັງຄຸກອີກຕໍ່ໄປກໍຄົງຍາກສຳລັບຄົນຢ່າງອາຈານໂປໂລທີ່ມັກການເຄື່ອນໄຫວ. ດັ່ງນັ້ນ ເພິ່ນຈຶ່ງຕັດສິນໃຈໃຊ້ສິດສັນຊາດໂຣມ ອຸທອນຕໍ່ຈັກກະພັດ. {AA 430.1}

// {AA 430.2}

ເພິ່ນຕອບເຟຊະໂຕວ່າ: “ຂ້ານ້ອຍກໍາລັງຢືນຢູ່ຕໍ່ໜ້າສານຕັດສິນຂອງຈັກກະພັດຢູ່ແລ້ວ ຈົ່ງພິພາກສາຂ້ານ້ອຍຢູ່ທີ່ນີ້ສາ, ຂ້ານ້ອຍບໍ່ໄດ້ເຮັດຜິດຫຍັງຕໍ່ພວກຢິວ ດັ່ງທີ່ທ່ານເອງກໍຮູ້ຢູ່ແລ້ວ. ຖ້າຫາກຂ້ານ້ອຍໄດ້ເຮັດຜິດ ແລະ ເຮັດອັນໃດທີ່ຄວນຈະມີໂທດເຖິງຕາຍ ຂ້ານ້ອຍກໍຍອມຕາຍໂດຍບໍ່ຂັດຂືນ, ແຕ່ຖ້າເລື່ອງທີ່ພວກເຂົາກ່າວຟ້ອງຂ້ານ້ອຍນັ້ນບໍ່ເປັນຄວາມຈິງແລ້ວ ບໍ່ມີຜູ້ໃດທີ່ມີອໍານາດມອບຂ້ານ້ອຍໃຫ້ພວກເຂົາໄດ້, ຂ້ານ້ອຍຂໍອຸທອນໄປເຖິງຈັກກະພັດ.” {AA 430.2}

// {AA 430.3}

ເຟຊະໂຕບໍ່ຮູ້ຫຍັງກ່ຽວກັບແຜນການລອບສັງຫານຂອງພວກຢິວ ຈຶ່ງປະຫຼາດໃຈເມື່ອໄດ້ຍິນອາຈານໂປໂລອຸທອນເຖິງຈັກກະພັດ. ເຖິງຢ່າງໃດກໍຕາມ ຄໍາເວົ້າຂອງອາຈານໂປໂລໄດ້ເຮັດໃຫ້ກະບວນການໃນສານຢຸດຕິລົງ. “ຫຼັງຈາກເຟຊະໂຕໄດ້ປຶກສາຫາລືກັບທີ່ປຶກສາແລ້ວກໍຕອບວ່າ, ‘ເຈົ້າໄດ້ຂໍອຸທອນໄປເຖິງຈັກກະພັດ. ດັ່ງນັ້ນ ເຈົ້າກໍຈະໄດ້ໄປຢືນຢູ່ຕໍ່ໜ້າຈັກກະພັດ.’” {AA 430.3}

// {AA 430.4}

ອີກຄັ້ງໜຶ່ງ ຜູ້ຮັບໃຊ້ຂອງພຣະເຈົ້າຕ້ອງລີ້ໄພໃຫ້ຄົນຕ່າງຊາດຄຸ້ມຄອງ ຍ້ອນຄວາມກຽດຊັງອັນມີກົກເຄົ້າມາຈາກອະຄະຕິ ແລະ ການເພິ່ງຄວາມຊອບທໍາຂອງຕົນເອງ. ຄວາມກຽດຊັງອັນດຽວກັນນີ້ແຫຼະເປັນເຫດໃຫ້ຜູ້ປະກາດພຣະທໍາເອລີຢາຕ້ອງປົບໜີໄປເພິ່ງແມ່ໝ້າຍໃນເມືອງຊາເຣັບຕາ ແລະ ຄວາມກຽດຊັງດັ່ງກ່າວກໍຍັງໄດ້ເປັນເຫດໃຫ້ບັນດາຜູ້ປະກາດຂ່າວປະເສີດຫັນຈາກຄົນຢິວໄປຫາຄົນຕ່າງຊາດ. ຄົນຂອງພຣະເຈົ້າໃນຍຸກນີ້ຍັງຕ້ອງພົບຄວາມກຽດຊົງນີ້. ໃນບັນດາຜູ້ທີ່ອ້າງຕົນວ່າຕິດຕາມພຣະຄຣິສ ຫຼາຍຄົນມີຄວາມທະນົງຕົວ, ຢຶດຕິດພິທີການ, ເຫັນແກ່ຕົວ, ແລະ ມັກກົດຂີ່ຂົ່ມເຫັງ ຄືກັນກັບພວກຢິວສະໄໝກ່ອນ. ໃນອະນາຄົດ ບັນດາຜູ້ທີ່ອ້າງຕົນວ່າເປັນຕົວແທນຂອງພຣະຄຣິສຈະປະຕິບັດຄືກັບພວກປະໂຣຫິດ ແລະ ພວກຜູ້ນໍາຢິວທີ່ໄດ້ປະຕິບັດຕໍ່ພຣະຄຣິສ ແລະ ພວກອັກຄະສາວົກ. ໃນວິກິດອັນໃຫຍ່ຫຼວງທີ່ຈະຕ້ອງຜ່ານຜ່າໃນອີກບໍ່ດົນນີ້ ຜູ້ຮັບໃຊ້ທີ່ຊື່ສັດຂອງພຣະເຈົ້າຈະປະເຊີນໜ້າກັບຄວາມດື້ດ້ານ, ຄວາມປ່າເຖື່ອນ, ແລະ ຄວາມກຽດຊັງຫົວແຂງອັນດຽວກັນດັ່ງທີ່ໄດ້ເກີດຂຶ້ນມາແລ້ວນັ້ນ. {AA 430.4}

// {AA 431.1}

ໃນວັນອັນຊົ່ວຮ້າຍນັ້ນ ທຸກຄົນທີ່ຈະຮັບໃຊ້ພຣະເຈົ້າຢ່າງອາດຫານຕາມຈິດສຳນຶກຜິດຊອບຂອງຕົນ ຈະຕ້ອງມີຄວາມກ້າຫານ, ເດັດດ່ຽວ, ແລະ ມີຄວາມຮູ້ກ່ຽວກັບພຣະເຈົ້າ ແລະ ພຣະຄໍາຂອງພຣະອົງ ເພາະວ່າບັນດາຜູ້ທີ່ຈົງຮັກພັກດີຕໍ່ພຣະເຈົ້າຈະຖືກຂົ່ມເຫັງ, ຖືກກ່າວຫາ, ຖືກໃສ່ຮ້າຍ, ແລະ ຖືກເອີ້ນວ່າເປັນຄົນຊົ່ວ. ຊາຕານຈະໃຊ້ອໍານາດຫຼອກລວງທັງໝົດເພື່ອຄວບຄຸມຈິດໃຈ ແລະ ເຮັດໃຫ້ຄວາມນຶກຄິດຂອງຄົນມົວໝອງ; ຊາຕານຈະປ່ຽນຄວາມຊົ່ວຮ້າຍໃຫ້ກາຍເປັນດີ ແລະ ເຮັດໃຫ້ຄວາມດີກາຍເປັນຄວາມຊົ່ວຮ້າຍ. ຍິ່ງຄົນຂອງພຣະເຈົ້າມີຄວາມເຊື່ອເຂັ້ມແຂງ ແລະ ບໍລິສຸດເທົ່າໃດ ຊາຕານກໍຍິ່ງຈະຂັດຂວາງຮຸນແຮງຂຶ້ນເທົ່ານັ້ນ ໂດຍໃຊ້ຄວາມໂກດແຄ້ນຂອງບັນດາຜູ້ທີ່ອ້າງຕົນວ່າຊອບທໍາ ແຕ່ວ່າຢຽບຢໍ່າທໍາລາຍກົດບັນຍັດຂອງພຣະເຈົ້າ. ຕ້ອງມີຄວາມໄວ້ວາງໃຈອັນມັ້ນແກ່ນ ແລະ ຄວາມຕັ້ງໃຈອັນກ້າຫານຈຶ່ງຈະສາມາດຮັກສາຄວາມເຊື່ອໄວ້ໄດ້ທີ່ພຣະເຈົ້າຊົງປະຫານໃຫ້ແກ່ປະຊາຊົນຂອງພຣະອົງ. {AA 431.1}

// {AA 431.2}

ພຣະເຈົ້າຊົງປາຖະໜາໃຫ້ຄົນຂອງພຣະອົງກຽມພ້ອມ ເພື່ອປະເຊີນໜ້າກັບໄພພິບັດທີ່ກໍາລັງຈະມາຮອດ. ຈະພ້ອມຫຼືບໍ່ພ້ອມ ພວກເຂົາຈະຕ້ອງໄດ້ປະເຊີນໜ້າກັບມັນ ແລະ ມີພຽງແຕ່ຜູ້ທີ່ດໍາເນີນຊີວິດຕາມພຣະຄຳຂອງພຣະເຈົ້າເທົ່ານັ້ນຈະສາມາດຜ່ານຜ່າເວລາທີ່ຈະທົດລອງໃຈນັ້ນໄປໄດ້. ເມື່ອຜູ້ນໍາຝ່າຍໂລກຮ່ວມມືກັບຜູ້ນໍາທາງສາສະໜາເພື່ອບັງຄັບຄົນໃຫ້ຝືນຈິດສຳນຶກຜິດຊອບຂອງຄົນ ເມື່ອນັ້ນແຫຼະຈຶ່ງຈະເຫັນໄດ້ວ່າຜູ້ໃດຢໍາເກງ ແລະ ຮັບໃຊ້ພຣະເຈົ້າແທ້. ເມື່ອມືດມົນທີ່ສຸດ ແສງສະຫວ່າງຂອງອຸປະນິໄສທີ່ສະທ້ານເຖິງລັກສະນະຂອງພຣະເຈົ້າກໍຈະສ່ອງແຈ້ງທີ່ສຸດ. ເມື່ອຄວາມໄວ້ວາງໃຈໃນສິ່ງອື່ນພັງທະລາຍລົງ ເມື່ອນັ້ນແຫຼະຈະໄດ້ຮູ້ວ່າແມ່ນໃຜມີຄວາມໄວ້ວາງໃຈໝັ້ນຄົງໃນພຣະເຈົ້າ. ເມື່ອສັດຕູຢູ່ອ້ອມຂ້າງອ້ອມແອວ ຈັບຕາເບິ່ງຜູ້ຮັບໃຊ້ຂອງພຣະເຈົ້າເພື່ອຫວັງທໍາລາຍ ພຣະເຈົ້າເຝົ້າເບິ່ງພວກເຂົາເພື່ອໃຫ້ຈະເລີນຮຸ່ງເຮືອງຂຶ້ນ. ພຣະອົງຈະເປັນດັ່ງຮົ່ມຂອງໂງ່ນຫີນໃຫຍ່ໃນດິນແດນແຫ້ງແລ້ງ. {AA 431.2}
