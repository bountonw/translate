= 41 

== “ເຮົາເກືອບເປັນຄຣິສຕຽນ”

==== ອີງຕາມ ກິດຈະການ 25:13–27; 26.

// {AA 433.1}

ອາຈານໂປໂລໄດ້ອຸທອນຕໍ່ຈັກກະພັດ ແລະເຟຊະໂຕບໍ່ມີທາງເລືອກອື່ນນອກຈາກນໍາສົ່ງເພິ່ນໄປນະຄອນໂຣມ ພ້ອມກັບນັກໂທດຄົນອື່ນໆ. ຕ້ອງໃຊ້ເວລາພໍສົມຄວນກວ່າຈະຫາ ເຮືອທີ່ເໝາະສົມແລະກວ່າຈະພິຈາລະນາຄະດີຂອງນັກໂທດເຫຼົ່ານັ້ນທີ່ຈະເດີນທາງອາຈານໂປໂລ. ເວລາທີ່ລໍຖ້ານີ້ ເປັນໂອກາດໃຫ້ເພິ່ນອະທິບາຍເຫດຜົນທີ່ພາໃຫ້ຕົນເຊື່ອໃນພຣະຄຣິສ ໃຫ້ບຸກຄົນສໍາຄັນໆໃນເມືອງກາຍຊາເຣຍໄດ້ຟັງ ລວມທັງກະສັດ ອັກຄຼີປາ ເຊິ່ງເປັນກະສັດເຮໂຣດອົງສຸດທ້າຍ. {AA 433.1}

// {AA 433.2}

“ຫຼາຍອາທິດຕໍ່ມາ ກະສັດອັກຄຼີປາ ກັບນາງ ເບນີເກ ຜູ້ເປັນນ້ອງສາວ ກໍມາທີ່ເມືອງກາຍຊາເຣຍເພື່ອທໍາການຕ້ອນຮັບເຟຊະໂຕ. ຫຼັັງຈາກພັກຢູ່ທີ່ນັ້ນເປັນເວລາຫຼາຍວັນ ເຟຊະໂຕກໍເລົ່າຄະດີຂອງໂປໂລໃຫ້ກະສັດຟັງວ່າ, ‘ມີຊາຍຄົນໜຶ່ງທີ່ເຟລິກໄດ້ຂັງປະໄວ້ໃນຄຸກ, ເມື່ອຂ້ານ້ອຍໄປທີ່ນະຄອນເຢຣູຊາເລັມ ພວກຫົວໜ້າປະໂລຫິດກັບພວກເຖົ້າແກ່ໄດ້ມາສະເໜີຄະດີຕໍ່ສູ້ຄົນນີ້ ແລະຂໍຮ້ອງຂ້ານ້ອຍໃຫ້ຕັດສິນລົງໂທດລາວ.’” ເຟຊະໂຕໄດ້ເລົ່າຄວາມເປັນມາທີ່ພາໃຫ້ອາຈານໂປໂລອຸທອນເຖິງຈັກກະພັດ ໂດຍເວົ້າກ່ຽວກັບການຟ້ອງຮ້ອງຄະດີຫວ່າງບໍ່ດົນຜ່ານມາວ່າ ພວກຢິວບໍ່ໄດ້ກ່າວຫາຕາມທີ່ຕົນຄາດຄິດ ແຕ່ກ່າວຫາໃນສິ່ງທີ່ “ເປັນພຽງແຕ່ການຖົກຖຽງກັນເຖິງບັນຫາເລື່ອງລັດທິສາສະໜາຂອງພວກເພິ່ນເອງ ແລະເຖິງຊາຍຄົນໜຶ່ງທີ່ຕາຍໄປແລ້ວຊື່ວ່າ ເຢຊູ ແຕ່ໂປໂລກັບອ້າງວ່າເພິ່ນຍັງມີຊີວິດຢູ່.” {AA 433.2}

// {AA 434.1}

ຂະນະທີ່ເຟຊະໂຕສືບຕໍ່ເລົ່າໄປ ກະສັດອາຄຼີປາກໍເກີດຄວາມສົນໃຈ ຈຶ່ງເວົ້າຂຶ້ນວ່າ: “ເຮົາຢາກຟັງຄົນນີ້ເວົ້າດ້ວຍຕົນເອງເໝືອນກັນ.” ດັ່ງນັ້ນ ເຟຊະໂຕຈຶ່ງຈັດແຈງຕາມຄໍາສະເໜີຂອງກະສັດອັກຄຼີປາ. “ໃນວັນຕໍ່ມາ ອັກຄຼີປາກັບນາງເບນີເກກໍມາເຖິງພ້ອມກັບຂະບວນແຫ່ ແລະ ເຂົ້າໃນຫໍປະຊຸມກັບບັນດານາຍທະຫານແລະບຸກຄົນສໍາຄັນໃນເມືອງ. ຈາກນັ້ນ ເຟຊະໂຕໄດ້ສັ່ງທະຫານໃຫ້ນໍາໂປໂລເຂົ້າມາ.” {AA 434.1}

// {AA 434.2}

ເພື່ອເປັນກຽດແກ່ແຂກທັງຫຼາຍ ເຟຊະໂຕໄດ້ຖືໂອກາດດັ່ງກ່າວສະແດງບາລາມີຂອງຕົນ. ຊຸດລາຄາແພງຂອງເຟຊະໂຕກັບແຂກຄົນ, ດາບຂອງທະຫານ, ແລະເສື້ອເກາະຂອງນາຍຮ້ອຍນາຍພັນທີ່ສະທ້ອນແສງເປັນປະກາຍເຮັດໃຫ້ຫໍປະຊຸມນັ້ນເຫຼື້ອມສະຫວ່າງ. {AA 434.2}

// {AA 434.3}

ອາຈານໂປໂລຖືກນໍາຕົວອອກມາ, ຕົວຍັງລ່າມໂສ້ຢູ່. ເປັນພາບທີ່ແຕກຕ່າງກັນຫຼາຍ! ກະສັດອັກຄຼີປາກັບນາງເບນີເກມີອໍານາດບາລາມີແລະຍົດຖາບັນດາສັກ ຈຶ່ງໄດ້ຮັບຄວາມນັບໜ້າຖືຕາຈາກຝ່າຍໂລກ. ແຕ່ວ່າພວກເຂົາຂາດອຸປະນິໄສທີ່ພຣະເຈົ້າຊົງໃຫ້ຄຸນຄ່າ. ພວກເຂົາລະເມີດກົດບັນຍັດຂອງພຣະອົງ ເສື່ອມເສຍໃນຊີວິດແລະຈິດໃຈ. ການດໍາເນີນຊີວິດຂອງພວກເຂົາເປັນທີ່ໜ້າລັງກຽດຂອງສະຫວັນ. {AA 434.3}

// {AA 434.4}

ນັກໂທດເຖົ້າ ຖືກມັດຕິດກັບທະຫານຍາມ ບໍ່ມີສິ່ງໃດທີ່ຈະເຮັດໃຫ້ຄົນຝ່າຍໂລກນັບຖື. ແຕ່ວ່າທົ່ວສະຫວັນໃຫ້ຄວາມສົນໃຈຊາຍຊະລາຄົນນີ້ ຄົນທີ່ບໍ່ມີໝູ່ຄູ່ມິດສະຫາຍ ບໍ່ມີຊັບສິນຫຼືຕໍາແໜ່ງ ແລ້ວຍັງຖືກຄຸກອີກ ຍ້ອນເຊື່ອໃນພຣະບຸດຂອງພຣະເຈົ້າ. ທູດສະຫວັນເປັນຜູ້ບົວລະບັດເພິ່ນ. ຖ້າລັດສະໝີຂອງທູດສະຫວັນເຫຼົ່ານັ້ນອົງດຽວສ່ອງວັບວາບໃຫ້ຄົນເຫັນ ຄວາມຫຼູຫຼາສະຫງ່າງາມແລະຄວາມໂອຫັວຂອງເຊື້ອເຈົ້າກໍຈະເບິ່ງຄືຈືດຈາງ(ແທ້!); ທັງກະສັດແລະຂ້າລາຊະການທັງຫຼາຍກໍຈະລົ້ມລົງຈໍາດິນ ຄືກັບທະຫານໂຣມລົ້ມລົງຕໍ່ໜ້າຂຸມຝັງສົບຂອງພຣະຄຣິສ. {AA 434.4}

// {AA 435.1}

ເຟຊະໂຕກ່າວແນະນໍາອາຈານໂປໂລຕໍ່ແຂກຄົນວ່າ: “ກາບຮຽນກະສັດອາຄຼີປາທີ່ນັບຖື ຕະຫຼອດທັງທຸກຄົນທີ່ມີໜ້າກັບພວກຂ້ານ້ອຍໃນທີ່ນີ້, ພວກທ່ານເຫັນຊາຍຄົນນີ້ແລ້ວ ຜູ້ທີ່ພວກຢິວທັງໝົດທັງໃນທີ່ນີ້ແລະໃນນະຄອນເຢຣູຊາເລັມໄດ້ຮ້ອງຂໍຕໍ່ຂ້ານ້ອຍ, ພວກເພິ່ນຮ້ອງຂໍວ່າ ລາວບໍ່ຄວນມີຊີວິດຢູ່ຕໍ່ໄປ. ສ່ວນຂ້ານ້ອຍໄດ້ເຫັນວ່າ ຄົນນີ້ບໍ່ໄດ້ເຮັດຜິດອັນໃດທີ່ຄວນຈະຕ້ອງຕາຍ, ແຕ່ເພາະວ່າຜູ້ກ່ຽວເອງໄດ້ອຸທອນໄປເຖິງຈັກກະພັດ, ດັ່ງນັ້ນ ຂ້ານ້ອຍບໍ່ມີລາຍລະອຽດອັນໃດກ່ຽວກັບລາວຢ່າງຄັກແນ່ ພໍທີ່ຈະຂຽນໄປກາບຮຽນຈັກກະພັດ, ດັ່ງນັ້ນ ຂ້ານ້ອຍຈຶ່ງນໍາລາວມາທີ່ນີ້ຕໍ່ໜ້າພວກທ່ານແລະໂດຍສະເພາະຕໍ່ໜ້າກະສັດອັກຄຼີປາ ເພື່ອວ່າຫຼັງຈາກສອບຖາມຄະດີຂອງລາວແລ້ວ ຂ້ານ້ອຍອາດຈະມີເລື່ອງເພື່ອຂຽນເປັນລາຍງານ. ເພາະສໍາລັບຂ້ານ້ອຍແລ້ວ ເຫັນວ່າເປັນການບໍ່ເໝາະສົມທີ່ຈະສົ່ງນັກໂທດຄົນໜຶ່ງໄປ ໂດຍບໍ່ມີຂໍ້ກ່າວຫາຂອງຜູ້ກ່ຽວໄປພ້ອມ.” {AA 435.1}

// {AA 435.2}

ແລ້ວກະສັດອັກຄຼີປາກໍອະນຸຍາດໃຫ້ອາຈານໂປໂລກ່າວແກ້ຄະດີເອງ. ເພິ່ນບໍ່ໄດ້ສັ່ນເຊັນຍ້ອນການຕົບແຕ່ງອັນຫຼູຫຼາຫຼືວ່າຊັ້ນຕໍາແໜ່ງຂອງຜູ້ຄົນໃນຫ້ອງປະຊຸມນັ້ນ ເພາະຮູ້ວ່າຊັບສິນສິ່ງຂອງແລະຊັ້ນຕໍາແໜ່ງຝ່າຍໂລກມີຄ່າສໍ່າໃດ. ການຕົບແຕ່ງຟຸມເຟືອຍແລະອໍານາດບາລາມີຝ່າຍໂລກບໍ່ສາມາດເຮັດໃຫ້ເພິ່ນເສຍຄວາມໝັ້ນໃຈ ຫຼືວ່າຕົກໃຈຢ້ານຈັກດີ້. {AA 435.2}

// {AA 435.3}

ອາຈານໂປໂລກ່າວວ່າ: “ຂໍຮຽນກະສັດອັກຄຼີປາ ຂ້ານ້ອຍຖືວ່າວັນນີ້ ຂ້ານ້ອຍເອງມີຄວາມສຸກທີ່ສຸດທີ່ຈະໄດ້ກ່າວແກ້ຄະດີຕໍ່ໜ້າກະສັດໃນເລື່ອງທັງໝົດທີ່ພວກຢິວກ່າວຫາຂ້ານ້ອຍນັ້ນ, ໂດຍສະເພາະຢ່າງຍິ່ງ ກະສັດເອງກໍເປັນຜູ້ຮອບຮູ້ດີເຖິງທໍານຽມທັງໝົດຂອງຊາວຢິວແລະບັນຫາຕ່າງໆຂອງພວກເຂົາ. ດັ່ງນັ້ນ ຂ້ານ້ອຍຈຶ່ງຂໍກາບຮຽນກະສັດໄດ້ອົດທົນຟັງຂ້ານ້ອຍກ່າວດ້ວຍເຖີດ.” {AA 435.3}

// {AA 436.1}

ອາຈານໂປໂລໄດ້ເລົ່າກ່ຽວກັບເຫດການທີ່ພາໃຫ້ຕົນທີ່ເຄີຍເປັນຄົນທີ່ດື້ດ້ານແລະບໍ່ມີຄວາມເຊື່ອມາຮັບເຊື່ອໃນພຣະເຢຊູໄທນາຊາເຣັດ ພຣະຜູ້ໄຖ່ຂອງໂລກ. ເພິ່ນໄດ້ບັນລະຍາຍກ່ຽວກັບນິມິດສະຫວັນ ເຊິ່ງທໍາອິດເຮັດໃຫ້ຢ້ານກົວເໜືອຄໍາບັນຍາຍ ແຕ່ຖັດມາໄດ້ກາຍເປັນການເລົ້າໂລມໃຈອັນໃຫຍ່ຫຼວງ ຄືນິມິດນັ້ນໄດ້ເປີດເຜີຍໃຫ້ເພິ່ນເຫັນສະຫງ່າລາສີຂອງພຣະເຈົ້າ. ມີບັນລັງຕັ້ງຢູ່ໃນສະຫງ່າລາສີນັ້ນ ແລະຜູ້ທີ່ນັ່ງຢູ່ເທິງບັນລັງດັ່ງກ່າວແມ່ນພຣະເຢຊູຄຣິສຜູ້ທີ່ເພິ່ນເອງເຄີຍໝິ່ນປະໝາດແລະກຽດຊັງ ແລະໃນຂະນະນັ້ນເພິ່ນກຳລັງໄລ່ຂ້າຜູ້ທີ່ເຊື່ອໃນພຣະອົງ. ຫຼັງຈາກເຫດການນັ້ນ ອາຈານໂປໂລໄດ້ກາຍເປັນຄົນໃໝ່ ກາຍເປັນຜູ້ເຊື່ອສັດທາແລະຕິດຕາມພຣະເຢຊູດ້ວຍຄວາມຈິງໃຈ ຍ້ອນພຣະອົງຊົງກະລຸນາປ່ຽນແປງເພິ່ນ. {AA 436.1}

// {AA 436.2}

ອາຈານໂປໂລໄດ້ເລົ່າເຫດການຊີວິດຂອງພຣະເຢຊູໃນໂລກນີ້ໃຫ້ກະສັດອັກຄຼີປາຟັງຢ່າງຈະແຈ້ງແລະມີນໍ້າໜັກ. ເພິ່ນໄດ້ຢັ້ງຢືນວ່າພຣະເມຊີອາທີ່ທໍານວາຍໄວ້ໄດ້ສະເດັດມາແລ້ວ ຄືພຣະເຢຊູໄທນາຊາເຣັດ. ເພິ່ນໄດ້ອ້າງອີງພຣະຄໍາພີເດີມທີ່ບົ່ງຊີ້ເຖິງການລົງມາປະສູດເປັນມະນຸດຂອງພຣະເມຊີອາ ແລະວິເຄາະໃຫ້ເຫັນວ່າຊີວິດຂອງພຣະເຢຊູສອດຄ່ອງກັບຄຳພະຍາກອນຂອງໂມເຊແລະບັນດາຜູ້ປະກາດພຣະທໍາ. ເພື່ອໄຖ່ໂລກມະນຸດທີ່ຫຼົງໃນຄວາມຜິດບາບ ພຣະບຸດຂອງພຣະເຈົ້າໄດ້ສິ້ນພຣະຊົນເທິງໄມ້ກາງແຂນ  “ຊົງຖືວ່າຄວາມລະອາຍນັ້ນບໍ່ເປັນສິ່ງສຳຄັນ” (ເຮັບເຣີ 12:2) ແລະໄດ້ສະເດັດຂຶ້ນສະຫວັນໃນຖານະຜູ້ມີໄຊເໜືອຄວາມຕາຍ. {AA 436.2}

// {AA 436.3}

ອາຈານໂປໂລຖາມວ່າ ເປັນຫຍັງຄົນຈຶ່ງຖືວ່າການເປັນ(ຂຶ້ນ/ຄືນ)ມາຈາກຕາຍຂອງພຣະຄຣິສເປັນເລື່ອງເຫຼືອເຊື່ອ? ກ່ອນໜ້ານັ້ນ ອາຈານໂປໂລເອງກໍຖືວ່າເປັນເລື່ອງເຫຼືອເຊື່ອເຊັ່ນກັນ ແຕ່ເພິ່ນບໍ່ສາມາດປະຕິເສດສິ່ງທີ່ຕົນໄດ້ເຫັນແລະສຽງທີ່ຕົນໄດ້ຍິນ. ໃນລະຫວ່າງການເດີນທາງໄປເມືອງດາມັສກັດ ອາຈານໂປໂລໄດ້ເຫັນພຣະເຢຊູຜູ້ຖືກຄຶງແລະເປັນຄືນມາຈາກຕາຍກັບຕາ ເປັນພຣະເຢຊູອົງດຽວກັນທີ່ໄດ້ຍ່າງຕາມທາງໃນນະຄອນເຢຣູຊາເລັມ, ໄດ້ສິ້ນພຣະຊົນເທິງໄມ້ກາງແຂນ, ຫັກພັນທະແຫ່ງຕວາມຕາຍ, ແລະສະເດັດຂຶ້ນສະຫວັນ. ອາຈານໂປໂລໄດ້ເຫັນແລະໄດ້ສົນທະນາກັບພຣະອົງ ຄືກັນກັບເກຟາ, ຢາໂກໂບ, ໂຢຮັນ, ຫຼືວ່າສາວົກຄົນອື່ນໆ. ສຽງຂອງພຣະອົງໄດ້ສັ່ງໃຫ້ອາຈານໂປໂລປະກາດຂ່າວປະເສີດຂອງພຣະອົງ ແລ້ວເພິ່ນຈະປະຕິເສດໄດ້ແນວໃດ? ບໍ່ວ່າຈະເປັນໃນເມືອງດາມັສກັດ, ໃນນະຄອນເຢຣູຊາເລັມ, ທົ່ວແຂວງຢູດາຍ, ແລະໃນບ່ອນຫ່າງໄກ ອາຈານໂປໂລກໍໄດ້ເປັນພະຍານກ່ຽວກັບພຣະເຢຊູຜູ້ຖືກຄຶງ ແລະຮຽກຮ້ອງໃຫ້ຄົນທຸກຊົນຊັ້ນ “ຖິ້ມໃຈເກົ່າເອົາໃຈໃໝ່, ຫັນມາຫາພຣະເຈົ້າ ແລະປະພຶດຕົນສົມກັບການກັບໃຈໃໝ່.” {AA 436.3}

// {AA 437.1}

ເພິ່ນໄດ້ກ່າວຕໍ່ໄປວ່າ: “ດ້ວຍເຫັນຜົນດັ່ງກ່າວມານີ້ແຫຼະ ທີ່ພວກຢິວໄດ້ຈັບກຸມຂ້ານ້ອຍໃນຂະນະທີ່ຂ້ານ້ອຍຢູ່ໃນບໍລິເວນພຣະວິຫານ ແລະພວກເຂົາພະຍາຍາມທີ່ຈະສັງຫານຂ້ານ້ອຍເສຍ. ແຕ່ຂ້ານ້ອຍໄດ້ຮັບການຊ່ວຍເຫຼືອມາຈາກພຣະເຈົ້າເທົ່າເຖິງທຸກວັ້ນນີ້. ດັ່ງນັ້ນ ຂ້ານ້ອຍຈຶ່ງຢືນຢູ່ໃນທີ່ນີ້ ເປັນພະຍານແກ່ທຸກຄົນບໍ່ວ່າຜູ້ໃຫຍ່ຫຼືຜູ້ນ້ອຍກໍດີ, ຂ້ານ້ອຍບໍ່ໄດ້ເວົ້າເລື່ອງອື່ນໃດນອກຈາກຢືນຢັນເລື່ອງທີ່ພວກຜູ້ທໍານວາຍແລະໂມເຊໄດ້ກ່າວໄວ້ເທົ່ານັ້ນວ່າຈະຕ້ອງເກີດຂຶ້ນ ຄື: ພຣະຄຣິສຕ້ອງທົນທຸກທໍລະມານ ເພື່ອຈະປະກາດຄວາມສະຫວ່າງທີ່ນໍາໄປສູ່ຄວາມລອດພົ້ນແກ່ຄົນຢິວແລະແກ່ຄົນຕ່າງຊາດ.” {AA 437.1}

// {AA 437.2}

ໝົດທີ່ປະຊຸມຟັງອາຈານໂປໂລຢ່າງຈັບໃຈ ຂະນະທີ່ເວົ້າເຖິງປະສົບການອັນໜ້າປະຫຼາດໃຈນັ້ນ ເປັນຫົວຂໍ້ທີ່ເພິ່ນມັກເວົ້າຫຼາຍທີ່ສຸດ. ຜູ້ຟັງທັງໝົດລ້ວນແລ້ວແຕ່ເຫັນເຖິງຄວາມຈິງໃຈຂອງເພິ່ນ. ແຕ່ໃນຂະນະທີ່ກໍາລັງເວົ້າຄັກຢູ່ນັ້ນ ເຟຊະໂຕໄດ້ຄັດຈັງຫວະ ໂດຍເວົ້າຂຶ້ນວ່າ: “ໂປໂລເອີຍ ເຈົ້າເປັນບ້າໄປແລ້ວ ການຮຽນຮູ້ຫຼາຍຂອງເຈົ້າພາໃຫ້ເຈົ້າເປັນບ້າ.” {AA 437.2}

// {AA 437.3}

ອາຈານໂປໂລຕອບທັນທີວ່າ: “ພະນະທ່ານ ຂ້ານ້ອຍບໍ່ໄດ້ເປັນບ້າ ຂ້ານ້ອຍກໍາລັງກ່າວຄວາມຈິງອັນສົມເຫດສົມຜົນ. ກະສັດເອງກໍສືບຮູ້ຂໍ້ຄວາມຈິງເຫຼົ່ານີ້ແລ້ວ. ດັ່ງນັ້ນ ຂ້ານ້ອຍຈຶ່ງກ້າກ່າວເລື່ອງນີ້ຕໍ່ໜ້າກະສັດດ້ວຍຄວາມໝັ້ນໃຈ, ຂ້ານ້ອຍເຊື່ອແນ່ວ່າກະສັດຮູ້ເຫດການຕ່າງໆແຕ່ລະຢ່າງໝົດແລ້ວ. ດ້ວຍວ່າ ເຫດການເຫຼົ່ານີ້ບໍ່ໄດ້ເກີດຂຶ້ນໃນບ່ອນທີ່ຄົນບໍ່ຮູ້.” ແລ້ວເພິ່ນກໍປິ່ນໜ້າໄປຫາກະສັດອັກຄຼີປາ ແລະກ່າວໂດຍກົງວ່າ: “ກະສັດອັກຄຼີປາທີ່ນັບຖື ພຣະອົງເຊື່ອບັນດາຜູ້ທໍານວາຍຫຼືບໍ? ຂ້ານ້ອຍຮູ້ວ່າພຣະອົງເຊື່ອ.” {AA 437.3}

// {AA 438.1}

ຄໍາເວົ້າຂອງອາຈານໂປໂລແທງໃຈກະສັດອັກຄຼີປາຫຼາຍ ຈົນເພິ່ນລືມແຂກຄົນແລະກຽດສັກສີຂອງຕົນ. ໃນຫົວຂອງເພິ່ນມີແຕ່ຄວາມຈິງທີ່ໄດ້ຍິນ ຕາກໍເບິ່ງເຫັນນັກໂທດຜູ້ຕ່ຳຕ້ອຍທີ່ ຢືນຢູ່ຕໍ່ໜ້າເພິ່ນໃນຖານະທູດຂອງພຣະເຈົ້າ ເພິ່ນຈຶ່ງຕອບທັນທີໂດຍບໍ່ໄດ້ຮູ້ຕົວວ່າ: “ເຮົາເກືອບເປັນຄຣິສຕຽນ.#[footnote(ແປຈາກພຣະຄໍາພີ KJV ພາສາໄທ)]” {AA 438.1}

// {AA 438.2}

ອາຈານໂປໂລຕອບຢ່າງຈິງໃຈວ່າ: “ຊ້ອງໜ້າພຣະພັກຂອງພຣະເຈົ້າ ຂ້ານ້ອຍປາຖະໜາບໍ່ວ່າຄໍາຊັກຊວນໜ້ອຍຫຼືຫຼາຍກໍຕາມ ຝ່າຍຂ້ານ້ອຍຂໍພາວັນນາອະທິຖານພຣະເຈົ້າ ບໍ່ແມ່ນເພື່ອພຣະອົງເທົ່ານັ້ນ ແຕ່ເພື່ອທຸກໆຄົນທີ່ຟັງຂ້ານ້ອຍກ່າວຢູ່ໃນວັນນີ້ ເພື່ອໃຫ້ໄດ້ກາຍເປັນດັ່ງທີ່ຂ້ານ້ອຍເປັນ” ແລ້ວເພິ່ນກໍຍົກໂສ້ຢູ່ມືຂຶ້ນ ແລະກ່າວຕໍ່ວ່າ: “ເວັ້ນແຕ່ການເປັນນັກໂທດ.” {AA 438.2}

// {AA 438.3}

ເຟຊະໂຕ, ກະສັດອັກຄຼີປາ, ແລະນາງເບນີເກ ສົມຄວນຖືກລ່າມໂສ້ແທນທີ່ຈະແມ່ນອາຈານໂປໂລ ຈຶ່ງຍຸຕິທໍາ ຍ້ອນພວກເຂົາເຮັດຜິດກົດໝາຍຮ້າຍແຮງ. ໃນມື້ນັ້ນ ຄົນບາບທັງສາມທ່ານໄດ້ຮັບການສະເໜີຄວາມພົ້ນຜ່ານທາງພຣະນາມຂອງພຣະຄຣິສ. ມີແຕ່ຜູ້ດຽວເກືອບຮັບເອົາພຣະຄຸນແລະການໃຫ້ອະໄພບາບ. ແຕ່ວ່າກະສັດອັກຄຼີປາໄດ້ປັດປ່າຍຄວາມກະລຸນາທີ່ສະເໜີໃຫ້ນັ້ນ ແລະ ບໍ່ຍອມຮັບເອົາພຣະຜູ້ໄຖ່ພ້ອມດ້ວຍໄມ້ກາງແຂນຂອງພຣະອົງ. {AA 438.3}

// {AA 438.4}

ເມື່ອໄດ້ຟັງສົມໃຈແລ້ວ ກະສັດອັກຄຼີປາກໍລຸກຂຶ້ນ ເປັນການໃຫ້ສັນຍານວ່າເລີກປະຊຸມ. ແຂກຄົນທະຍອຍເລີກລາກັນໄປ ແລະຕ່າງຄົນຕ່າງເວົ້າວ່າ: “ຊາຍຄົນນີ້ບໍ່ໄດ້ເຮັດຫຍັງພໍທີ່ລາວສົມຄວນຕ້ອງຕາຍຫຼືຖືກຄຸກ.” {AA 438.4}

// {AA 438.5}

ເຖິງວ່າກະສັດອັກຄຼີປາເປັນຄົນຢິວ ແຕ່ກໍບໍ່ໄດ້ມີຄວາມຫຼົງໄຫຼປ່ວງບ້າ ແລະ ບໍ່ໄດ້ມີຄວາມກຽດຊັງຄືພວກຟາຣີຊາຍ. ເພິ່ນໄດ້ກ່າວຕໍ່ເຟຊະໂຕວ່າ: “ຊາຍຄົນນີ້ສົມຄວນໃຫ້ປ່ອຍຕົວໄປ ຖ້າລາວບໍ່ອຸທອນໄປເຖິງຈັກກະພັດ.” ເຖິງຢ່າງໃດກໍຕາມ ຄະດີໄດ້ຖືກໂອນໄປໃຫ້ສານຂອງຈັກກະພັດແລ້ວ ແລະເຟຊະໂຕກັບກະສັດອັກຄຼີປາກໍບໍ່ສາມາດແຊກແຊງໄດ້. {AA 438.5}
