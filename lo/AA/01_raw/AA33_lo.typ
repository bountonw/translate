= 33 

== ປະກາດພາຍໃຕ້ຄວາມຍາກລໍາບາກ 

// {AA 346.1}

ໂປໂລໄດ້ລະມັດລະວັງໃນການສິດສອນຜູ້ເຊື່ອກ່ຽວກັບການສະໜັບໜູນວຽກງານຂອງພຣະເຈົ້າ ໃຫ້ສອດຄ່ອງກັບຄໍາສອນໃນພຣະຄໍາພີ ແລະໃນຖານະທີ່ເປັນຜູ້ຮັບໃຊ້ຂ່າວປະເສີດ ເພິ່ນມີສິດທີ່ຈະປະຖິ້ມວຽກງານລ້ຽງຊີບຝ່າຍໂລກ (1 ໂກຣິນໂທ 9:6). ເຖິງຢ່າງນັ້ນ ຫຼາຍຄັ້ງຫຼາຍຄາວເພິ່ນໄດ້ເຮັດວຽກເພື່ອຫາລ້ຽງຊີບຕົນເອງ ໂດຍສະເພາະແມ່ນໃນເວລາທີ່ເພິ່ນປະກາດຂ່າວປະເສີດໃນຕົວເມືອງໃຫຍ່ຕ່າງໆ. {AA 346.1}

// {AA 346.2}

ຊາວຢິວບໍ່ໄດ້ຖືວ່າການອອກແຮງງານເປັນເລື່ອງແປກປະຫຼາດ ຫຼື ວ່າໄຮ້ກຽດສັກສີ. ພຣະເຈົ້າໄດ້ສັ່ງໃສ່ຊາວເຮັບເຣີຜ່ານທາງໂມເຊໃຫ້ສອນລູກຫຼານໃຫ້ມີຄວາມຂະຫຍັນໝັ່ນພຽນ ແລະ ການປ່ອຍໃຫ້ຄົນໜຸ່ມສາວເຕີບໃຫຍ່ໂດຍບໍ່ຮູ້ອອກແຮງງານຖືວ່າເປັນຄວາມຜິດບາບ. ແມ່ນແຕ່ຄົນທີ່ຈະເຮັດວຽກອັນສັກສິດໃນພຣະວິຫານກໍຍັງຖືວ່າຄວາມຮູ້ກ່ຽວກັບການທໍາມາຫາກິນ ມີຄວາມຈໍາເປັນ. ຊາວໜຸ່ມທຸກຄົນບໍ່ວ່າພໍ່ແມ່ຈະຮັ່ງມີ ຫຼື ທຸກຈົນກໍຕາມ ລ້ວນແຕ່ໄດ້ຝຶກຝົນອາຊີບອັນໃດໜຶ່ງ. . ພໍ່ແມ່ຜູ້ໃດບໍ່ສອນລູກໃຫ້ຮູ້ຈັກທຳມາຫາກິນຖືວ່າບໍ່ໄດ້ປະຕິບັດຕາມຄໍາສອນຂອງພຣະເຈົ້າ. ອີງຕາມທໍານຽມນີ້ ໂປໂລໄດ້ຮຽນຮູ້ການເຮັດຜ້າເຕັນຕັ້ງແຕ່ຍັງນ້ອຍ. {AA 346.2}

// {AA 347.1}

ກ່ອນກາຍເປັນສາວົກຂອງພຣະເຢຊູ ໂປໂລເປັນຄົນມີຕໍາແໜ່ງໜ້າທີ່ສູງ ຈຶ່ງບໍ່ຕ້ອງເພິ່ງການອອກແຮງງານເພື່ອຫາລ້ຽງຊີບ. ແຕ່ຫຼັງຈາກໄດ້ໃຊ້ຊັບສົມບັດຂອງຕົນເພື່ອການປະກາດຂ່າວປະເສີດໝົດແລ້ວ ບາງຄັ້ງບາງຄາວເພິ່ນໄດ້ເຮັດເຕັນຂາຍ ເພື່ອຫາລ້ຽງຕົນເອງ ໂດຍສະເພາະແມ່ນໃນບ່ອນທີ່ຈະມີຄົນເຂົ້າໃຈຈຸດປະສົງການປະກາດຂອງເພິ່ນຜິດ. {AA 347.1}

// {AA 347.2}

ເມືອງເທສະໂລນິກເປັນບ່ອນທໍາອິດທີ່ໄດ້ບັນທຶກເອົາໄວ້ວ່າໂປໂລອາໄສງານຝີມືເພື່ອຫາລ້ຽງຊີບ ໃນຂະນະທີ່ສິດສອນພຣະຄໍາຢູ່. ໃນຈົດໝາຍຂອງເພິ່ນຂຽນເຖິງຜູ້ເຊື່ອໃນເມືອງນີ້ ເພິ່ນໄດ້ເຕືອນຄວາມຈື່ຈໍາຂອງພວກເຂົາວ່າ ເພິ່ນມີສິດຮຽກຮ້ອງໃຫ້ສະມາຊິກຄໍ້າຊູການເປັນຢູ່ຂອງເພິ່ນ ແຕ່ເພິ່ນບໍ່ໄດ້ເຮັດຢ່າງນັ້ນ. ເພິ່ນຍັງໄດ້ກ່າວເພີ່ມວ່າ: “ພີ່ນ້ອງທັງຫຼາຍເອີຍ ພວກເຈົ້າຈໍາໄດ້ຢ່າງແນ່ນອນວ່າ ພວກເຮົາໄດ້ດໍາເນີນພາລະກິດຢ່າງໃດ ແລະ ສູ້ຊົນຢ່າງໜັກໜ່ວງພຽງໃດ ພວກເຮົາໄດ້ເຮັດການທັງກາງເວັນ ແລະ ກາງຄືນ ເພື່ອວ່າພວກເຮົາຈະບໍ່ເປັນພາລະໃດໆ ແກ່ພວກເຈົ້າ ເມື່ອພວກເຮົາປະກາດຂ່າວປະເສີດແກ່ພວກເຈົ້ານັ້ນ.” (1 ເທສະໂລນິກ 2:9.) ແລະ ອີກຄັ້ງໜຶ່ງ ເພິ່ນໄດ້ກ່າວໃນຈົດໝາຍສະບັບທີສອງຂອງເພິ່ນວ່າ ເພິ່ນເອງກັບຜູ້ຮ່ວມປະກາດຄົນອື່ນ “ບໍ່ໄດ້ອາໄສຢູ່ກິນລ້າໆນໍາຜູ້ໃດ ແຕ່ພວກເຮົາໄດ້ເຮັດວຽກງານຢ່າງໜັກໜ່ວງ ພວກເຮົາໄດ້ເຮັດວຽກທັງເວັນທັງຄືນ ເພື່ອບໍ່ໃຫ້ເປັນພາລະແກ່ຜູ້ໃດໃນພວກເຈົ້າ. ພວກເຮົາໄດ້ເຮັດເຊັ່ນນີ້ ບໍ່ແມ່ນວ່າເພາະພວກເຮົາບໍ່ມີສິດທີ່ຈະຮຽກຮ້ອງເອົາການອຸດໜູນຈາກພວກເຈົ້າ ແຕ່ເພື່ອເປັນແບບຢ່າງໃຫ້ພວກເຈົ້າເຮັດຕາມ.” (2 ເທສະໂລນິກ 3:8, 9.) {AA 347.2}

// {AA 347.3}

ເພິ່ນຍັງໄດ້ຕັກເຕືອນຜູ້ເຊື່ອຊາວເທສະໂລນິກບາງຄົນທີ່ຂີ້ຄ້ານບໍ່ຍອມອອກແຮງງານ. ລຸນມາ ເພິ່ນໄດ້ຂຽນກ່ຽວກັບຄົນເຫຼົ່ານັ້ນວ່າ: “ມີບາງຄົນໃນພວກເຈົ້າດໍາເນີນຊີວິດຢ່າງກຽດຄ້ານ ແລະ ບໍ່ເຮັດວຽກເຮັດການຫຍັງ ມີແຕ່ທຽວຫາຫຍຸ້ງກ່ຽວກັບກິດທຸລະຂອງຄົນອື່ນ. ໃນພຣະນາມຂອງອົງພຣະເຢຊູຄຣິສເຈົ້າ ພວກເຮົາສັ່ງ ແລະ ເຕືອນສະຕິຄົນຢ່າງນັ້ນວ່າ ໃຫ້ດໍາເນີນຊີວິດຢ່າງມີລະບຽບ ແລະ ໃຫ້ເຮັດວຽກງານເພື່ອລ້ຽງຊີບຕົນເອງ.” ໃນຂະນະທີ່ຮັບໃຊ້ຢູ່ເມືອງເທສະໂລນິກໂປໂລລະວັງຕົວເພື່ອຈະວາງແບບຢ່າງທີ່ຖືກຕ້ອງ ເຊິ່ງເພິ່ນໄດ້ຂຽນເຖິງເລື່ອງນີ້ວ່າ “ເມື່ອພວກເຮົາຍັງຢູ່ກັບພວກເຈົ້ານັ້ນ ພວກເຮົາເຄີຍບອກພວກເຈົ້າແລ້ວວ່າ, ‘ຜູ້ໃດບໍ່ຢາກເຮັດວຽກ ກໍຢ່າໃຫ້ຜູ້ນັ້ນກິນ.’” (2 ເທສະໂລນິກ 3:11, 12, 10.) {AA 347.3}

// {AA 348.1}

ໃນທຸກຍຸກທຸກສະໄໝ ຊາຕານພະຍາຍາມຂັດຂວາງວຽກງານຂອງຜູ້ທີ່ຮັບໃຊ້ພຣະເຈົ້າ ໂດຍໃຫ້ມີການຖືປະຕິບັດແປກໆ ແລະ ເກີນຂອບເຂດຄວາມເໝາະສົມແຊກຊຶມເຂົ້າມາໃນຄຣິສຕະຈັກ. ໃນສະໄໝຂອງໂປໂລກໍເປັນດັ່ງນັ້ນ ແລະໃນສະໄໝປະຕິຮູບສາສະໜາຂອງກຸ່ມໂປຣແຕັສຕັ້ງຢູ່ທະວີບຢູໂຣບກໍເຊັ່ນກັນ. ນັກປະຕິຮູບທ່ານ ໄວຄຼິຟ (Wycliffe), ທ່ານ ມາຣຕິນ ລູເຕີ (Martin Luther), ແລະ ຄົນອື່ນໆ ອີກຫຼາຍຄົນ ເຊິ່ງຖືວ່າເປັນຜູ້ນໍາພອນມາສູ່ໂລກຜ່ານແບບຢ່າງ ແລະ ຄວາມເຊື່ອຂອງຕົນ. ຄົນເຫຼົ່ານີ້ໄດ້ຕໍ່ຕ້ານແຜນຮ້າຍຂອງສັດຕູທີ່ຫວັງເຮັດໃຫ້ບັນດາຜູ້ທີ່ກະຕືລື້ລົ້ນເກີນໄປ, ຜູ້ທີ່ຂາດຄວາມສົມດູນ, ແລະ ຜູ້ທີ່ບໍ່ໄດ້ຮັບການຊຳລະໃຫ້ບໍຣິສຸດ ໃຫ້ມີການຖືປະຕິບັດແປກໆ ແລະ ເກີນຂອບເຂດຄວາມເໝາະສົມ. ຜູ້ທີ່ຫຼົງຜິດໄດ້ສອນວ່າ ການໄດ້ຮັບຄວາມບໍລິສຸດອັນແທ້ຈິງແມ່ນການດັບຄວາມຄິດຝ່າຍໂລກທັງໝົດ ແລະ ລະເວັ້ນຈາກການອອກແຮງງານໂດຍສິ້ນເຊີງ. ສ່ວນຄົນອື່ນເອົາພຣະຄໍາພີບາງຕອນມາຕີຄວາມແບບຜິດພາດທີ່ສຸດ ສອນວ່າ ການເຮັດວຽກອອກງານຖືວ່າຜິດບາບ; ພວກເຂົາສອນວ່າຄຣິສຕຽນບໍ່ຄວນເປັນຫ່ວງເປັນໄຍຄວາມເປັນຢູ່ຂອງຕົນເອງ ແລະ ຄອບຄົວ ແຕ່ຄວນອຸທິດຊີວິດທັງໝົດໃຫ້ວຽກງານຝ່າຍພຣະວິນຍານ. ຄໍາສອນແລະແບບຢ່າງຂອງໂປໂລຂັດກັບແນວຄິດເກີນຄວນເຫຼົ່ານີ້. {AA 348.1}

// {AA 348.2}

ໂປໂລບໍ່ໄດ້ເພິ່ງພາແຕ່ທັກສະຝີມືເທົ່ານັ້ນເພື່ອຫາລ້ຽງຊີບໃນເມືອງເທສະໂລນິກ. ເພິ່ນໄດ້ຂຽນຈົດໝາຍເຖິງຜູ້ເຊື່ອໃນເມືອງຟີລິບປອຍ ເພື່ອຂອບໃຈການສະໜັບສະໜູນຂອງພວກເຂົາວ່າ: “ເມື່ອເຮົາຢູ່ໃນເມືອງເທສະໂລນິກ ຂະນະທີ່ເຮົາມີຄວາມຂັດສົນພວກເຈົ້າກໍໄດ້ສົ່ງຂອງໄປຊ່ວຍເຮົາຫຼາຍກວ່າໜຶ່ງຄັ້ງ.” (ຟີລິບປອຍ 4:16.) ເຖິງວ່າໄດ້ຮັບການຊ່ວຍເຫຼືອຈາກພີ່ນ້ອງສະມາຊິກໃນເມືອງຟີລິບປອຍ ເພິ່ນໄດ້ລະມັດລະວັງໃນການເປັນແບບຢ່າງແກ່ຜູ້ເຊື່ອໃນເມືອງເທສະໂລນິກເຖິງຄວາມດຸໝັ່ນຂະຫຍັນພຽນ ທັງນີ້ກໍເພື່ອບໍ່ໃຫ້ມີຄົນກ່າວຫາໄດ້ວ່າ ເພິ່ນເປັນຄົນໂລບ ແລະ ເພື່ອໃຫ້ເປັນບົດຮຽນແທດເໝາະແກ່ຜູ້ທີ່ມີແນວຄິດຜິດກ່ຽວກັບການເຮັດວຽກແຮງງານ. {AA 348.2}

// {AA 349.1}

ເມື່ອໂປໂລເດີນທາງໄປຮອດເມືອງໂກຣິນໂທຄັ້ງທໍາອິດ ເພິ່ນເຫັນວ່າຊາວເມືອງດັ່ງກ່າວບໍ່ເຊື່ອໃຈຄົນແປກໜ້າ. ຊາວກຣີກທີ່ອາໄສຢູ່ລຽບຝັ່ງທະເລເປັນຄົນຄ້າຂາຍເກັ່ງ. ພວກເຂົາໄດ້ຄ້າຂາຍເປັນເວລາດົນນານຈົນຖືວ່າການສ້າງກຳໄລຄືທຳມະແທ້ ແລະ ການຫາເງິນເປັນສິ່ງທີ່ໜ້າຍົກຍ້ອງ ບໍ່ວ່າດ້ວຍວິທີສຸດຈະລິດ ຫຼື ບໍ່ສຸດຈະລິດກໍຕາມ. ໂປໂລເຂົ້າໃຈແນວຄິດຂອງຊາວເມືອງນີ້ດີ ແລະ ເພິ່ນກໍບໍ່ໄດ້ປ່ອຍໃຫ້ມີຊ່ອງຫວ່າງໃຫ້ພວກເຂົາໂຈມຕີວ່າເພິ່ນສອນຂ່າວປະເສີດເພື່ອຫາເງິນ. ເພິ່ນມີສິດຮຽກຮ້ອງການສະໜັບສະໜູນຈາກຜູ້ເຊື່ອໃນຄຣິສຕະຈັກໂກຣິນໂທໄດ້ ແຕ່ເພິ່ນບໍ່ໄດ້ໃຊ້ສິດດັ່ງກ່າວ ຖ້າບໍ່ດັ່ງນັ້ນ ຄວາມດີ ແລະ ຜົນງານທີ່ເພິ່ນສ້າງມານັ້ນອາດຈະຖືກທໍາລາຍ ຍ້ອນຊາວໂກຣິນໂທເຂົ້າໃຈຜິດວ່າເພິ່ນສອນຂ່າວປະເສີດເພື່ອຫາເງິນ. ເພິ່ນພະຍາຍາມຢູ່ສະເໝີ ບໍ່ໃຫ້ມີຄົນເຂົ້າໃຈຜິດ ເພື່ອບໍ່ໃຫ້ຂ່າວທີ່ຕົນປະກາດນັ້ນເປັນໝັນ ແລະ ບໍ່ເກີດຜົນ. {AA 349.1}

// {AA 349.2}

ເມື່ອໄປຮອດເມືອງໂກຣິນໂທແລ້ວ ໂປໂລ “ໄດ້ພົບຄົນຢິວຜູ້ໜຶ່ງຊື່ວ່າ ອາກີລາ ເຊິ່ງເກີດຢູ່ທີ່ແຂວງປົນໂຕ ແລະ ຫາກໍມາແຕ່ອີຕາລີກັບເມຍຂອງລາວຊື່ວ່າ ປີຊະກີລາ.” ພວກເຂົາ “ມີອາຊີບເປັນຊ່າງເຮັດຜ້າເຕັນ” ເໝືອນກັນ. ໃນຄາວນັ້ນ ຈັກກະພັດກະລາວດີໂອໄດ້ອອກດໍາລັດໃຫ້ຊາວຢິວທັງໝົດໜີອອກຈາກກຸງໂຣມ. ຄອບຄົວຂອງອາກີລາກັບປີຊະກີລາໄດ້ອົບພະຍົບມາຢູ່ເມືອງໂກຣິນໂທ ແລະ ໄດ້ເປີດທຸລະກິດເຮັດຜ້າເຕັນຂາຍ. ໂປໂລສອບຖາມກ່ຽວກັບສອງຜົວເມຍນີ້ ຈຶ່ງຮູ້ວ່າພວກເຂົາຢໍາເກງພຣະເຈົ້າ ທັງພະຍາຍາມຫຼີກລ້ຽງອິດທິພົນຊົ່ວຂອງສັງຄົມອີກດ້ວຍ ເພິ່ນຈຶ່ງ “ໄປຫາສອງຜົວເມຍນີ້ ແລະ ຢູ່ກັບພວກເຂົາ ພ້ອມທັງຊ່ວຍວຽກພວກເຂົາ…ທຸກວັນຊະບາໂຕ ໂປໂລໄດ້ສົນທະນາ ໂຕ້ຕອບກັບພວກຢິວແລະພວກກຣີກໃນທໍາມະສາລາແລະພະຍາຍາມໃຫ້ພວກເຂົາຮັບເຊື່ອ.” (ກິດຈະການ 18:2−4.) {AA 349.2}

// {AA 350.1}

ຫຼັງຈາກນັ້ນ ຊີລາກັບຕີໂມທຽວໄດ້ເດີນທາງມາຫາໂປໂລຢູ່ເມືອງໂກຣິນໂທ. ພີ່ນ້ອງທັງສອງທ່ານນີ້ໄດ້ນໍາເອົາເງິນບໍລິຈາກຈາກຄຣິສຕະຈັກຕ່າງໆ ໃນແຂວງມາເກໂຕເນຍມາພ້ອມ ເພື່ອສະໜັບສະໜູນວຽກງານການປະກາດ. {AA 350.1}

// {AA 350.2}

ຫຼັງຈາກສ້າງຄຣິສຕະຈັກທີ່ເຂັ້ມແຂງໃນເມືອງໂກຣິນໂທໄດ້ແລ້ວ ໂປໂລໄດ້ທົບທວນຊີວິດຂອງເພິ່ນໃນໄລຍະທີ່ອາໄສຢູ່ທີ່ນັ້ນ. ເພິ່ນກ່າວໃນຈົດໝາຍສະບັບທີ່ສອງຂອງເພິ່ນວ່າ: “ເມື່ອເຮົາປະກາດຂ່າວປະເສີດຂອງພຣະເຈົ້າແກ່ພວກເຈົ້ານັ້ນ ເຮົາບໍ່ໄດ້ຄິດໄລ່ເອົາຫຍັງນໍາພວກເຈົ້າ ການທີ່ເຮົາຖ່ອມໃຈລົງ ເພື່ອຍົກຊູພວກເຈົ້າຂຶ້ນນັ້ນ ເຮົາໄດ້ເຮັດຜິດຊັ້ນບໍ? ເຮົາໄດ້ຍາດຊີງຄຣິສຕະຈັກໜ່ວຍອື່ນດ້ວຍການຮັບເງິນບໍາລຸງຈາກພວກເຂົາ ເພື່ອມາບົວລະບັດພວກເຈົ້າ. ແລະ ເມື່ອເຮົາຢູ່ນໍາເຈົ້າທັງຫຼາຍ ແລະ ກໍາລັງຂາດເຂີນ ເຮົາກໍບໍ່ໄດ້ໃຫ້ເປັນພາລະອັນໜັກແກ່ຜູ້ໃດ ເພາະວ່າພວກພີ່ນ້ອງທີ່ມາຈາກແຂວງມາເກໂດເນຍໄດ້ຊ່ວຍໃຫ້ມີພໍກັບຄວາມຕ້ອງການຂອງເຮົາ. ເຮົາໄດ້ລະວັງຕົວບໍ່ໃຫ້ເປັນພາລະອັນໜັກແກ່ເຈົ້າທັງຫຼາຍໃນສິ່ງໃດ ແລະຈະລະວັງຢ່າງນັ້ນຕໍ່ໄປ. ຄວາມຈິງຂອງພຣະຄຣິສຢູ່ໃນເຮົາສະເໝີສັນໃດ ຄົງບໍ່ມີຜູ້ໃດໃນແຂວງອະຂາຢານີ້ຈະຫ້າມເຮົາບໍ່ໃຫ້ອວດອ້າງສິ່ງນີ້ສັນນັ້ນ.” (2 ໂກຣິນໂທ 11:7-10.) {AA 350.2}

// {AA 350.3}

ໂປໂລອະທິບາຍເຫດຜົນການເຮັດຢ່າງນັ້ນວ່າ ຕົນເອງຈະບໍ່ເປີດໂອກາດໃຫ້ຜູ້ທີ່ບໍ່ຫວັງດີໂຈມຕີໄດ້ (2 ໂກຣິນໂທ 11:12). ໃນຂະນະທີ່ເຮັດຜ້າເຕັນຂາຍ ເພິ່ນຍັງປະກາດຂ່າວປະເສີດຢ່າງສັດຊື່. ເພິ່ນເອງໄດ້ເວົ້າກ່ຽວກັບການປະກາດຂອງເພິ່ນວ່າ: “ແທ້ຈິງ, ລັກສະນະຂອງອັກຄະສາວົກໄດ້ປາກົດຢ່າງແຈ່ມແຈ້ງໃນທ່າມກາງພວກເຈົ້າ ໂດຍຄວາມພຽນ, ໂດຍໝາຍສໍາຄັນ ໂດຍການອັດສະຈັນ ແລະໂດຍການອິດທິຣິດ. ເພາະວ່າ, ເຈົ້າທັງຫຼາຍເສຍປຽບຕໍ່ຄຣິສຕະຈັກອື່ນໆ ໃນຂໍ້ໃດແດ່? ເວັ້ນໄວ້ແຕ່ໃນຂໍ້ນີ້ ຄືເຮົາບໍ່ໄດ້ເປັນພາລະອັນໜັກແກ່ພວກເຈົ້າ ການຜິດນັ້ນຂໍໃຫ້ອະໄພໂທດແກ່ເຮົາແດ່ທ້ອນ. ນີ້ແຫຼະ ເປັນເທື່ອທີສາມທີ່ເຮົາຕຽມພ້ອມທີ່ເຮົາຈະມາຫາເຈົ້າທັງຫຼາຍ ແລະເຮົາຈະບໍ່ເປັນພາລະອັນໜັກແກ່ພວກເຈົ້າ ເພາະວ່າເຮົາບໍ່ຕ້ອງການສິ່ງໃດຈາກພວກເຈົ້າ, ແຕ່ວ່າຕ້ອງການຕົວພວກເຈົ້າ…ເຮົາຍິນດີທີ່ຈະສະຫຼະຊັບແລະເຫື່ອແຮງທັງໝົດເພື່ອຊ່ວຍເຫຼືອພວກເຈົ້າ” (2 ໂກຣິນໂທ 12:12-15.) {AA 350.3}

// {AA 351.1}

ໂປໂລໄດ້ປະກາດຂ່າວປະເສີດຂອງພຣະເຈົ້າຢ່າງຫ້າວຫັນທົ່ວເມືອງເອເຟໂຊເປັນເວລາສາມປີ. ໃນໄລຍະນັ້ນ ເພິ່ນກໍມີອາຊີບເຮັດຜ້າເຕັນ. ບໍ່ວ່າໃນເມືອງເອເຟໂຊຫຼືໃນເມືອງໂກຣິນໂທກໍຕາມ ໂປໂລໄດ້ຮັບກໍາລັງໃຈຈາກອາກີລາກັບປີຊະກີລາ; ເຂົາທັງສອງໄດ້ຮ່ວມເດີນທາງກັບເພິ່ນໄປແຂວງເອເຊຍໃນໄລຍະບັ້ນປາຍຂອງການເດີນທາງປະກາດຄັ້ງທີສອງຂອງເພິ່ນ. {AA 351.1}

// {AA 351.2}

ມີບາງຄົນຄັດຄ້ານການອອກແຮງງານຂອງໂປໂລ ຍ້ອນເຫັນວ່າບໍ່ສອດຄ່ອງ ກັບໜ້າທີ່ຂອງຜູ້ປະກາດຂ່າວປະເສີດ. ພວກເຂົາສົງໄສວ່າ ເປັນຫຍັງໂປໂລເຊິ່ງເປັນຜູ້ຮັບໃຊ້ທີ່ມີຕໍາແໜ່ງສູງສຸດຄົນໜຶ່ງ ຈຶ່ງປະກອບອາຊີບທີ່ຕ້ອງໃຊ້ແຮງງານ ແລະ ເທດສະໜາສັ່ງສອນໄປພ້ອມກັນ? ຄົນງານຄວນໄດ້ຮັບຄ່າຈ້າງໃຫ້ສົມກັບ ວຽກງານທີ່ຕົນເຮັດນັ້ນບໍແມ່ນບໍ? ເປັນຫຍັງເພິ່ນຈຶ່ງໃຊ້ເວລາສ່ວນໜຶ່ງເຮັດຜ້າເຕັນ ແທນທີ່ຈະອຸທິດເວລານັ້ນເພື່ອໃຫ້ເກີດປະໂຫຍດ? {AA 351.2}

// {AA 351.3}

ເຖິງຢ່າງໃດກໍຕາມ ໂປໂລຖືວ່າເວລາສ່ວນນັ້ນບໍ່ໄດ້ສູນເສຍໄປລ້າໆ. ໃນຂະນະທີ່ເຮັດວຽກນໍາອາກີລາ ເພິ່ນກໍໄດ້ສື່ສານກັບພຣະເຈົ້າ ບໍ່ປ່ອຍໃຫ້ໂອກາດປະກາດຜ່ານໄປລ້າໆ ແລະ ບໍ່ສູນເສຍໂອກາດຊ່ວຍເຫຼືອຜູ້ທີ່ຕ້ອງການຄວາມຊ່ວຍເຫຼືອ. ຈິດໃຈຂອງເພິ່ນສະແຫວງຫາຄວາມຮູ້ຝ່າຍຈິດວິນຍານຢູ່ສະເໝີ. ເພິ່ນໄດ້ສິດສອນຜູ້ເຮັດຜ້າເຕັນດ້ວຍກັນໃນເລື່ອງຝ່າຍຈິດວິນຍານ ແລະ ກໍຍັງເປັນແບບຢ່າງເຖິງຄວາມຂະຫຍັນໝັ່ນພຽນ ແລະ ການເປັນຄົນລະອຽດ. ເພິ່ນເປັນຄົນທີ່ເຮັດວຽກວ່ອງໄວ ມີຝີມື ດຸໝັ່ນໃນວຽກງານທຸກຢ່າງທັງຮັບໃຊ້ອົງພຣະຜູ້ເປັນເຈົ້າ ໂດຍ “ມີຈິດໃຈຮ້ອນຮົນດ້ວຍພຣະວິນຍານ” (ໂຣມ 12:11.) ການເຮັດຜ້າເຕັນນັ້ນໄດ້ເປີດໂອກາດໃຫ້ເພິ່ນສາມາດເຂົ້າຫາຄົນທີ່ບໍ່ສາມາດເຂົ້າເຖິງໄດ້ດ້ວຍວິທີອື່ນ. ເພິ່ນໄດ້ສະແດງໃຫ້ຄົນອ້ອມຂ້າງເຫັນວ່າ ທັກສະຄວາມສາມາດໃນວຽກງານທໍາມະດາສາມັນແມ່ນຂອງປະທານຈາກພຣະເຈົ້າ; ພຣະອົງມອບຂອງປະທານນັ້ນໃຫ້ ທັງມອບປັນຍາໃຫ້ນໍາໃຊ້ຂອງປະທານນັ້ນຢ່າງຖືກຕ້ອງ. ເພິ່ນ ສອນວ່າ ໃນວຽກງານປະຈໍາວັນ ຄົນເຮົາສາມາດຖວາຍກຽດແດ່ພຣະເຈົ້າໄດ້. ມືເຊິ່ງດ້ານຍ້ອນການເຮັດວຽກ ໜັກນັ້ນ ບໍ່ໄດ້ເຮັດໃຫ້ການເຊີນຊວນໃຫ້ກັບໃຈໃໝ່ຂອງເພິ່ນສູນເສຍພະລັງແຕ່ຢ່າງໃດ. {AA 351.3}

// {AA 351.1}

ບາງຄັ້ງໂປໂລເຮັດວຽກທັງເວັນທັງຄືນ ບໍ່ແມ່ນເພື່ອຫາລ້ຽງຕົນເອງເທົ່ານັ້ນ ແຕ່ແມ່ນເພື່ອຊ່ວຍເຫຼືອຜູ້ຮັບໃຊ້ດ້ວຍກັນ. ເພິ່ນໄດ້ແບ່ງລາຍໄດ້ກັບລູກາ ແລະ ຕີໂມທຽວ ແລະ ບາງຄັ້ງເພິ່ນເຖິງຂັ້ນຍອມອຶດຢາກເພື່ອຊ່ວຍເຫຼືອຄົນອື່ນ. ເພິ່ນເປັນຄົນບໍ່ເຫັນແກ່ໂຕ. ໃນບັ້ນປາຍຊີວິດການປະກາດຂອງໂປໂລ ເມື່ອເພິ່ນອໍາລາພວກເຖົ້າແກ່ຂອງຄຣິສຕະຈັກເອເຟໂຊຢູ່ເມືອງມີເລໂຕນັ້ນ ເພິ່ນໄດ້ຍົກມືອັນດ້ານຍ້ອນເຮັດວຽກໜັກຂຶ້ນ  ແລະ ກ່າວວ່າ: “ຂ້າພະເຈົ້າບໍ່ໄດ້ໂລບເອົາເງິນ, ເອົາຄໍາ ຫຼື ເອົາເສື້ອຜ້າຂອງຜູ້ໃດຜູ້ໜຶ່ງ. ພວກທ່ານເອງກໍຮູ້ຢູ່ແລ້ວວ່າ ຂ້າພະເຈົ້າໃຊ້ມືທັງສອງຂອງຂ້າພະເຈົ້ານີ້ແຫຼະເຮັດວຽກ ເພື່ອຈັດຫາທຸກສິ່ງທີ່ເພື່ອນຮ່ວມງານກັບຂ້າພະເຈົ້າຕ້ອງການ. ຂ້າພະເຈົ້າໄດ້ເປັນແບບຢ່າງໃຫ້ພວກທ່ານເຫັນໃນທຸກສິ່ງວ່າ ດ້ວຍການເຮັດວຽກອັນໜັກໜ່ວງແບບນີ້ ຈຶ່ງຈະຊ່ວຍເຫຼືອຄົນຍາກຈົນໄດ້, ໂດຍໃຫ້ຄິດເຖິງຖ້ອຍຄໍາທີ່ພຣະເຢຊູເຈົ້າເອງໄດ້ກ່າວໄວ້ວ່າ, ‘ການໃຫ້ເປັນເຫດໃຫ້ມີຄວາມສຸກຫຼາຍກວ່າການຮັບ.’” (ກິດຈະການ 20:33-35.) {AA 351.1}

// {AA 351.2}

ຖ້າຜູ້ຮັບໃຊ້ຄົນໃດຮູ້ສຶກວ່າຕົນເອງກໍາລັງລໍາບາກ ແລະ ຂາດເຂີນຍ້ອນຮັບໃຊ້ພຣະເຈົ້າ ຈົ່ງໃຫ້ຜູ້ນັ້ນງຈິນຕະນາການເບິ່ງຫ້ອງຫຍິບຜ້າເຕັນອັນເປັນບ່ອນໂປໂລເຄີຍເຮັດວຽກຢູ່ນັ້ນ. ໃຫ້ຈື່ຈຳໄວ້ວ່າໂປໂລຜູ້ທີ່ພຣະເຈົ້າຊົງຮຽກເອີ້ນນັ້ນໄດ້ຕັດຫຍິບຜ້າເຕັນຂາຍເພື່ອຫາລ້ຽງຊີບ ເຊິ່ງທີ່ຈິງແລ້ວເພິ່ນຄວນໄດ້ຮັບການລ້ຽງດູຈາກພີ່ນ້ອງສະມາຊິກໃນຖານະອັກຄະສາວົກ. {AA 351.2}

// {AA 352.3}

ການເຮັດວຽກແມ່ນພຣະພອນ ບໍ່ແມ່ນການຖືກສາບແຊ່ງ. ຄວາມຂີ້ຄ້ານທໍາລາຍສິນລະທໍາແລະ ເຮັດໃຫ້ພຣະວິນຍານຂອງພຣະເຈົ້າເສົ້າພຣະໄທ. ໜອງນໍ້າຂັງ ເປັນພິດ ແຕ່ສາຍນໍ້າໃສໄຫຼເຢັນເຮັດໃຫ້ແຜ່ນດິນອຸດົມສົມບູນ ແລະ ຢູ່ຊຸ່ມກິນເຢັນ. ໂປໂລຮູ້ວ່າຜູ້ທີ່ບໍ່ອອກແຮງງານໃນທີ່ສຸດຈະອ່ອນແອ. ເພິ່ນຢາກສອນບັນດາຜູ້ຮັບໃຊ້ໜຸ່ມວ່າ ການອອກແຮງງານເປັນການບໍລິຫານກ້າມຊີ້ນແລະ ເສັ້ນເອັນຂອງຮ່າງກາຍ. ການອອກແຮງງານເຮັດໃຫ້ຮ່າງກາຍແຂງແຮງ ສາມາດສູ້ທົນວຽກໜັກ ແລະ ຄວາມຂາດເຂີນທີ່ຈະເກີດຂຶ້ນໃນລະຫວ່າງການປະກາດໄດ້. ນອກຈາກນັ້ນ ເພິ່ນຮູ້ວ່າຄໍາສອນຈະບໍ່ມີນ້ຳໜັກຖ້າບໍ່ບໍລິຫານທຸກສ່ວນຢ່າງເໝາະສົມ. {AA 352.3}

// {AA 353.1}

ຄົນຂີ້ຄ້ານຈະຂາດປະສົບການຊີວິດອັນລໍ້າຄ່າທີ່ໄດ້ຈາກການເຮັດໜ້າທີພື້ນຖານຂອງຊີວິດຢ່າງສັດຊື່. ມະນຸດນັບໝື່ນນັບແສນຢູ່ເພື່ອສິ່ງດຽວເທົ່ານັ້ນ ກໍຄືເຜົາຜານພຣະພອນທີ່ພຣະເຈົ້າປະທານໃຫ້ດ້ວຍພຣະເມດຕາຂອງພຣະອົງ. ພຣະເຈົ້າອວຍພອນຢ່າງອຸດົມສົມບູນ ແຕ່ພວກເຂົາບໍ່ໄດ້ຖວາຍເພື່ອສະແດງຄວາມຮູ້ບຸນຄຸນຕໍ່ພຣະອົງ. ພວກເຂົາລືມໄປວ່າ ພວກເຂົາຕ້ອງນໍາໃຊ້ຂອງປະທານຂອງພຣະເຈົ້າຢ່າງສະຫຼາດ: ຄືເປັນທັງຜູ້ຜະລິດ ແລະ ຜູ້ບໍລິໂພກ. ຖ້າພວກເຂົາເຂົ້າໃຈວຽກງານທີ່ພຣະເຈົ້າຊົງປາຖະໜາໃຫ້ເຮັດນັ້ນ ພວກເຂົາກໍຄົງບໍ່ໜີຄວາມຮັບຜິດຊອບ. {AA 353.1}

// {AA 353.2}

ຊາຍໜຸ່ມຜູ້ທີ່ຮູ້ສຶກວ່າພຣະເຈົ້າຊົງເອີ້ນໃຫ້ເປັນນັກເທດຈະມີຜົນງານໜ້ອຍຫຼາຍພຽງໃດຂຶ້ນຢູ່ກັບວິທີເຮັດວຽກຂອງຄົນນັ້ນ. ຄົນທີ່ພຣະເຈົ້າຊົງເລືອກໃຫ້ເປັນສາສະໜາຈານຈະພິສູດການຊົງຮຽກເອີ້ນນັ້ນ ແລະ ຈະໃຊ້ທຸກວິທີທາງເພື່ອພັດທະນາຕົນເອງໃຫ້ເປັນຄົນງານທີ່ໃຊ້ການໄດ້ ທັງຈະຫາປະສົບການເພື່ອຫຼໍ່ຫຼອມຕົນເອງໃຫ້ຮູ້ຈັກວາງແຜນ, ບໍລິຫານວຽກ, ແລະ ຈັດຕັ້ງປະຕິບັດແຜນການນັ້ນ. ລາວຈະຖືວ່າການຊົງເອີ້ນນັ້ນສັກສິດ. ລາວຈະຮູ້ຈັກບັງຄັບຕົນເອງ ເພື່ອປ່ຽນແປງໄປຕາມລັກສະນະຂອງພຣະອົງຜູ້ຊົງເອີ້ນຕົນ ທັງສະແດງໃຫ້ເຫັນຄຸນງາມຄວາມດີ, ຄວາມຮັກ, ແລະ ຄວາມຈິງຂອງພຣະອົງໃນຊີວິດ. ນອກຈາກນີ້ ເມື່ອລາວສະແດງຄວາມຕັ້ງໃຈໃນການພັດທະນາຄວາມສາມາດຂອງຕົນ ຄຣິສຕະຈັກຄວນຊ່ວຍເຫຼືອລາວຢ່າງເໝາະສົມ. {AA 353.2}

// {AA 354.1}

ບໍ່ແມ່ນທຸກຄົນທີ່ຮູ້ສຶກວ່າພຣະເຈົ້າຊົງເອີ້ນໃຫ້ເປັນຜູ້ຮັບໃຊ້ຄວນມອບຕົນເອງ ແລະ ຄອບຄົວທັນທີໃຫ້ຄຣິສຕະຈັກລ້ຽງຢ່າງຕໍ່ເນື່ອງ. ບາງຄົນຜູ້ມີປະສົບການໜ້ອຍ ອາດຫຼົງໂຕເອງ ແລະ ຫຼົງຄໍາຍ້ອງຍໍຂອງຄົນອື່ນ ຈົນລາວຄາດຫວັງໃຫ້ຄຣິສຕະຈັກລ້ຽງດູທຸກສິ່ງທຸກຢ່າງ ໂດຍບໍ່ພະຍາຍາມພັດທະນາຄວາມສາມາດຂອງຕົນເອງຢ່າງຈິງຈັງ. ຜູ້ທີ່ຮັບໃຊ້ພຣະເຈົ້າຍ້ອນຢາກໄດ້ຮັບການລ້ຽງດູຈາກຄຣິສຕະຈັກ ຍ້ອນຈຸດປະສົງເຫັນແກ່ຕົວ ຍ້ອນຢາກໃຫ້ມີຊິວິດສະດວກສະບາຍ ບໍ່ຄວນກິນເງິນທີ່ສະມາຊິກອຸທິດຖວາຍເພື່ອວຽກງານຂອງພຣະເຈົ້າ. {AA 354.1}

// {AA 354.2}

ຄົນໜຸ່ມຜູ້ໃດຢາກໃຊ້ຂອງປະທານຂອງຕົນໃນວຽກງານການປະກາດ ຄວນຮຽນຮູ້ບົດຮຽນຈາກແບບຢ່າງຂອງໂປໂລໃນເມືອງເທສະໂລນິກ, ເມືອງໂກຣິນໂທ, ເມືອງເອເຟໂຊ, ແລະບ່ອນອື່ນໆ. ເຖິງວ່າໂປໂລເປັນນັກເທດສະໜາ ແລະ ພຣະເຈົ້າຊົງເລືອກເພິ່ນເພື່ອວຽກງານພິເສດ ເພິ່ນກໍບໍ່ເຄີຍຖືວ່າການອອກແຮງງານເປັນເລື່ອງຕ່ຳຕ້ອຍ ແລະ ບໍ່ເຄີຍອິດເມື່ອຍໃນການເສຍສະຫຼະເພື່ອວຽກງານທີ່ຕົນຮັກ. ເພິ່ນໄດ້ຂຽນຈົດໝາຍຫາຜູ້ເຊື່ອໃນເມືອງໂກຣິນໂທວ່າ: “ຈົນເຖິງປະຈຸບັນນີ້ ພວກເຮົາກໍຍັງອຶດເຂົ້າ, ຢາກນໍ້າ, ຂາດເຄື່ອງນຸ່ງຫົ່ມ, ຖືກຕົບຕີ ແລະ ບໍ່ມີບ່ອນພັກພາອາໄສເປັນຫຼັກແຫຼ່ງ, ພວກເຮົາຍັງອົດສາຫາລ້ຽງຊີບຕົນເອງ ໂດຍເຮັດວຽກຢ່າງໜັກໜ່ວງ. ເມື່ອຖືກປ້ອຍດ່າ ເຮົາກໍອວຍພອນ ເມື່ອຖືກຂົ່ມເຫັງພວກເຮົາກໍອົດທົນເອົາ.” (1 ໂກຣິນໂທ 4:11, 12.) {AA 354.2}

// {AA 354.3}

ໂປໂລເປັນຜູ້ສອນທີ່ຍິ່ງໃຫຍ່ທີ່ສຸດຜູ້ໜຶ່ງຂອງມະນຸດ. ເພິ່ນມີຄວາມຍິນດີໃນການເຮັດໜ້າທີ່ອັນສູງສົ່ງທີ່ສຸດ ແລະ ຕໍ່າຕ້ອຍທີ່ສຸດ. ເພິ່ນຮັບໃຊ້ພຣະເຈົ້າ ແລະ ເມື່ອສະຖານການຈຳເປັນກໍເຮັດວຽກຫາລ້ຽງຊີບດ້ວຍຄວາມເຕັມໃຈ. ເຖິງຢ່າງໃດກໍຕາມ ເພິ່ນກໍພ້ອມທີ່ຈະປະການເຮັດຜ້າເຕັນຢູ່ສະເໝີ ເພື່ອໂຕ້ຕອບສັດຕູທີ່ຫວັງທໍາລາຍຂ່າວປະເສີດ ຫຼື ເພື່ອຍາດໂອກາດນໍາຄົນມາຫາພຣະເຢຊູ. ຄວາມກະຕືລືລົ້ນ ແລ ະຄວາມດຸໝັ່ນຂະຫຍັນພຽນຂອງໂປໂລໄດ້ກາຍເປັນສັດຕູຂອງຄວາມຂີ້ຄ້ານ ແລະ ການມັກຮັກສະໜຸກຄວາມສະດວກສະບາຍ. {AA 354.3}

// {AA 355.1}

ໃນສະໄໝໂປໂລມີແນວຄວາມຄິດໜຶ່ງທີ່ ຂະຫຍາຍອິດທິພົນຢູ່ໃນຄຣິສຕະຈັກ. ຄວາມຄິດດັ່ງກ່າວສອນວ່າ ຖ້າຂ່າວປະເສີດຈະຖືກປະກາດໃຫ້ສຳເລັດໄດ້ ຈຳເປັນຕ້ອງໃຫ້ຜູ້ປະກາດເປັນອິດສະຫຼະຈາກການເຮັດວຽກ ຫຼື ການອອກແຮງງານ. ແຕ່ໂປໂລໄດ້ວາງແບບຢ່າງຕໍ່ຕ້ານແນວຄວາມຄິດນີ້.  ເພິ່ນສະແດງໃຫ້ເຫັນຕົວຢ່າງທີ່ຜູ້ອາສາຮັບໃຊ້ສາມາດນໍາໄປປະຕິບັດໄດ້ໃຫ້ເກີດດອກອອກຜົນໃນບ່ອນຕ່າງໆ ທີ່ຄົນບໍ່ຮູ້ຂ່າວປະເສີດ. ວິທີຂອງເພິ່ນເປັນແຮງຈູງໃຈໃຫ້ຄົນຕໍ່າຕ້ອຍເຂົ້າຮ່ວມປະກາດຂ່າວປະເສີດຂອງພຣະເຈົ້າດ້ວຍສຸດຄວາມສາມາດ ໃນຂະນະທີ່ເຮັດວຽກຕາມອາຊີບໃນແຕ່ລະມື້ແຕ່ລະວັນເພື່ອລຽງຕົນ. ອາກີລາກັບປີຊະກີລາບໍ່ໄດ້ຖືກເອີ້ນໃຫ້ຮັບໃຊ້ວຽກງານຂ່າວປະເສີດເຕັມເວລາ ແຕ່ວ່າພຣະເຈົ້າຊົງໃຊ້ຊາວບ້ານທຳມະດາສອງຄົນນີ້ໃຫ້ປະກາດຄວາມຈິງແກ່ອາໂປໂລ. ພຣະເຈົ້າຊົງໃຊ້ຄົນແຕກຕ່າງກັນໃຫ້ບັນລຸຜົນຕາມຄວາມປະສົງຂອງພຣະອົງ. ບາງຄົນມີຂອງປະທານພິເສດ ແລະ ພຣະເຈົ້າຊົງຮຽກເອີ້ນໃຫ້ສຸມເຫື່ອແຮງກໍາລັງທັງໝົດໃສ່ການເທດສະໜາສັ່ງສອນຂ່າວປະເສີດ. ບາງຄົນບໍ່ໄດ້ຮັບການວາງມືເຈີມດ້ວຍມະນຸດເລີຍ ແຕ່ພຣະເຈົ້າກໍຍັງເອີ້ນໃຫ້ເປັນກໍາລັງສໍາຄັນໃນການນໍາຄວາມພົ້ນໄປສູ່ຄົນອື່ນ. {AA 355.1}

// {AA 355.2}

ວຽກງານການປະກາດຍັງມີຫຼາຍ ແລະ ຍັງຄອຍຖ້າຜູ້ປະກາດທີ່ສາມາດກຸ້ມຕົ້ນເອງ. ຜູ້ທີ່ເຮັດວຽກອອກແຮງງານກໍສາມາດມີສ່ວນຮ່ວມໃນການປະກາດໄດ້. ວິທີນີ້ຈະສ້າງໃຫ້ມີຜູ້ຮັບໃຊ້ທີ່ເຂັ້ມແຂງທີ່ສາມາດປະກອບສ່ວນສຳຄັນເຂົ້າໃນບ່ອນປະກາດທີ່ມີຄວາມຈໍາເປັນໄດ້. {AA 355.2}

// {AA 355.3}

ບັນດາຜູ້ຮັບໃຊ້ຂອງພຣະເຈົ້າທີ່ເສຍສະຫຼະເພື່ອປະກາດພຣະຄຳ ແລະ ສອນຫຼັກຄວາມຈິງ ຄືຜູ້ທີ່ຮັບໃຊ້ຢ່າງບໍ່ຮູ້ອິດຮູ້ເມື່ອຍ ຕ້ອງແບກຫາບພາລະອັນໜັກໜ່ວງ ແລະ ເຮັດວຽກບໍ່ຈໍາກັດໂມງເວລາ. ຄົນເຫຼົ່ານີ້ບໍ່ຫວັງຢາກໄດ້ເງິນເດືອນ ແລະ ບໍ່ໜີປະໜ້າວຽກເມື່ອພົບຄວາມຫຍຸ້ງຍາກ. ພວກເຂົາໄດ້ຮັບການມອບໝາຍຈາກສະຫວັນ ແລະ ເມື່ອສໍາເລັດໜ້າທີ່ແລ້ວກໍຈະໄດ້ຮັບຄ່າຕອບແທນຈາກສະຫວັນ. {AA 355.3}

// {AA 356.1}

ພຣະເຈົ້າຊົງປາຖະໜາໃຫ້ຜູ້ຮັບໃຊ້ເຫຼົ່ານັ້ນເປັນອິດສະຫຼະຈາກ ຄວາມກັງວົນອັນໄຮ້ປະໂຫຍດທຸກຢ່າງ ເພື່ອໃຫ້ມີໂອກາດປະຕິບັດຕາມຄໍາສອນຂອງໂປໂລທີ່ຂຽນເຖິງຕີໂມທຽວວ່າ: “ຈົ່ງຝຶກຝົນສິ່ງເຫຼົ່ານັ້ນ ແລະ ອຸທິດເຈົ້າເອງຢ່າງໝົດສິ້ນໃສ່ການນີ້ ເພື່ອວ່າທຸກຄົນຈະໄດ້ເຫັນເຈົ້າຈະເລີນຂຶ້ນ.” (1 ຕີໂມທຽວ 4:15.) ເຖິງວ່າຄວນອອກກໍາລັງກາຍໃຫ້ພຽງພໍ ເພື່ອເຮັດໃຫ້ຮ່າງກາຍແລະ ມັນສະໝອງແຂງແຮງ ແຕ່ພຣະເຈົ້າກໍບໍ່ປະສົງໃຫ້ຜູ້ຮັບໃຊ້ເຫຼົ່ານັ້ນໃຊ້ເວລາຫຼາຍໃນການເຮັດວຽກເພື່ອລ້ຽງຊີບ. {AA 356.1}

// {AA 356.2}

ຜູ້ຮັບໃຊ້ທີ່ຊື່ສັດເຫຼົ່ານັ້ນ ເຖິງວ່າຍິນດີສະຫຼະຊັບສົມບັດ ແລະ ເຫື່ອແຮງທັງໝົດເພື່ອຂ່າວປະເສີດ ແຕ່ ບໍ່ແມ່ນວ່າຈະພົ້ນຈາກການທົດລອງ. ເມື່ອຄວາມກັງວົນ ແລະ ຄວາມທຸກໃຈມາເຍືອນຍ້ອນຄຣິສຕະຈັກບໍ່ສະໜັບສະໜຸນຕາມຄວາມເໝາະສົມ ເມື່ອນັ້ນແຫຼະບາງຄົນຈະຖືກມານທົດລອງຢ່າງຮ້າຍແຮງ. ເມື່ອເຫັນວ່າວຽກງານທີ່ເຮັດບໍ່ມີຄຸນຄ່າໃນສາຍຕາຂອງພີ່ນ້ອງ ພວກເຂົາກໍທໍ້ຖອຍ. ຈິງຢູ່ ການລໍຄອຍລາງວັນໃນວັນພິພາກສາເປັນສິ່ງຊູໃຈພວກເຂົາ ແຕ່ວ່າຄອບຄົວຂອງພວກເຂົາກໍຕ້ອງມີອາຫານກິນ ແລະ ມີເຄື່ອງນຸ່ງຫົ່ມ. ຖ້າຫາກໝັ້ນໃຈໄດ້ວ່າສາມາດອອກຈາກໜ້າທີ່ທີ່ພຣະເຈົ້າຊົງມອບໝາຍໃຫ້ ພວກເຂົາກໍຄົງຍິນດີເຮັດວຽກອື່ນເພື່ອຫາລ້ຽງຊີບ. ແຕ່ພວກເຂົາຮູ້ວ່າເວລາຂອງຕົນເອງເປັນຂອງພຣະເຈົ້າ ເຖິງວ່າພີ່ນ້ອງຜູ້ທີ່ສະໜັບສະໜູນອູ້ມຊູດ້ານການເງິນບໍ່ເບິ່ງໄກເຫັນກວ້າງກໍຕາມ. ພວກເຂົາເອົາຊະນະການທົດລອງ ແລະ ບໍ່ກັງວົນນໍາຄວາມຕ້ອງການຕ່າງໆ ອີກຕໍ່ໄປ ແລະ ສືບຕໍ່ສ້າງຄວາມກ້າວໜ້າໃຫ້ຂ່າວປະເສີດອັນເປັນທີ່ຮັກຫອມຫຼາຍກວ່າຊີວິດຂອງພວກເຂົາເອງ. ເພື່ອໃຫ້ບັນລຸເປົ້າໝາຍນີ້ ພວກເຂົາອາດຈໍາເປັນຕ້ອງປະຕິບັດຕາມແບບຢ່າງຂອງໂປໂລ ແລະ ເຮັດວຽກອື່ນເພື່ອຫາລ້ຽງຊີບຕົນເອງຂະນະທີ່ຮັບໃຊ້ຂ່າວປະເສີດຢູ່. ສິ່ງນີ້ບໍ່ແມ່ນເພື່ອຜົນປະໂຫຍດຂອງພວກເຂົາເອງ ແຕ່ແມ່ນເພື່ອຜົນປະໂຫຍດຂອງວຽກງານຂອງພຣະເຈົ້າໃນໂລກນີ້. {AA 356.2}

// {AA 357.1}

ບາງຄັ້ງ ເບິ່ງຄືວ່າບໍ່ສາມາດເຮັດວຽກງານຂອງພຣະເຈົ້າໃຫ້ສໍາເລັດໄດ້ ຍ້ອນຂາດເຂີນປັດໃຈ. ບາງຄົນຢ້ານວ່າ ຊັບສິ່ງຂອງທີ່ມີໃນກໍາມືນັ້ນຈະບໍ່ສາມາດຊ່ວຍໃຫ້ຕົນເຮັດໜ້າທີ່ທັງໝົດໄດ້. ແຕ່ຖ້າຫາກວ່າ ກ້າວໄປດ້ວຍຄວາມເຊື່ອ ການຊ່ວຍເຫຼືອຂອງພຣະເຈົ້າກໍຈະປາກົດຂຶ້ນ ແລະ ວຽກງານການຮັບໃຊ້ຂອງພວກເຂົາກໍຈະໄດ້ຮັບຄວາມຈະເລີນຮຸ່ງເຮືອງ. ພຣະອົງຜູ້ທີ່ສັ່ງໃຫ້ສາວົກຂອງພຣະອົງອອກໄປປະກາດຂ່າວປະເສີດທົ່ວໂລກຈະລ້ຽງດູຜູ້ທີ່ປະກາດຂ່າວປະເສີດຂອງພຣະອົງໂດຍເຊື່ອຟັງຄໍາສັ່ງດັ່ງກ່າວ. {AA 357.1}

// {AA 357.2}

ໃນການເສີມສ້າງວຽກງານຂອງພຣະເຈົ້ານັ້ນ ພຣະອົງບໍ່ໄດ້ໃຫ້ທຸກສິ່ງປາກົດແຈ້ງແກ່ຜູ້ຮັບໃຊ້ຂອງພຣະອົງສະເໝີໄປ. ບາງຄັ້ງພຣະອົງກໍທົດສອບຄວາມເຊື່ອໝັ້ນຂອງພວກເຂົາ ໂດຍອະນຸຍາດໃຫ້ມີຄວາມຫຍຸ້ງຍາກ ເພື່ອໃຫ້ພວກເຂົາໄດ້ກ້າວເດີນໄປດ້ວຍຄວາມເຊື່ອ. ຫຼາຍຄັ້ງພຣະອົງຊົງນໍາພວກເຂົາໄປສູ່ຄວາມຍາກລໍາບາກ ແລະ ສະຖານທີ່ກັນດານ ແລະ ສັ່ງໃຫ້ພວກເຂົາຍ່າງຕໍ່ໄປເມື່ອທາງຕັນ ຄືກັບຊາວອິດສະຣາເອນຢູ່ຕໍ່ໜ້າແມ່ນໍ້າຢໍແດນ. ໃນເວລາລໍາບາກເຫຼົ່ານັ້ນແຫຼະ ຄໍາອະທິຖານອັນຈິງຈັງຂອງພວກເຂົາຂຶ້ນໄປຫາພຣະເຈົ້າ ແລະ ພຣະອົງຈະເປີດຫົນທາງໃຫ້ພວກເຂົາເຂົ້າໄປສູ່ດິນແດນອັນກວ້າງໃຫຍ່. {AA 357.2}

// {AA 357.3}

ເມື່ອຜູ້ຮັບໃຊ້ຂອງພຣະເຈົ້າຮັບເອົາໜ້າທີ່ເບິ່ງແຍງບ່ອນຂັດເຂີນໃນສວນອະງຸ່ນຂອງພຣະເຈົ້າ ແລະ ເຮັດວຽກບໍ່ຮູ້ອິດຮູ້ເມື່ອຍຄືພຣະເຢຊູ ເພື່ອນໍາຄົນມາຫາພຣະອົງ ທູດສະຫວັນຂອງພຣະເຈົ້າກໍຈະຈັດຕຽມຫົນທາງໃຫ້ ແລະ ພຣະເຈົ້າຈະປະທານສິ່ງຈໍາເປັນສໍາລັບວຽກງານນັ້ນໃຫ້ແກ່ພວກເຂົາ. ຜູ້ທີ່ໄດ້ຮັບແສງສະຫວ່າງຈາກພຣະອົງຈະບໍລິຈາກຢ່າງເອື້ອເຟື້ອເຜື່ອແຜ່ ເພື່ອສະໜັບສະໜູນວຽກງານອັນເປັນປະໂຫຍດຕໍ່ຕົນເອງ. ເມື່ອມີການຮ້ອງຂໍໃຫ້ປະກອບສ່ວນຊ່ວຍເຫຼືອ ພວກເຂົາຈະໃຫ້ຢ່າງໃຈກວ້າງ ແລະ ພຣະວິນຍານຂອງພຣະເຈົ້າຈະບັນດານໃຈພວກເຂົາໃຫ້ຄໍ້າຊູວຽກງານຂອງພຣະອົງບໍ່ສະເພາະແຕ່ໃນຂົງເຂດບ້ານເມືອງຂອງຕົນເອງເທົ່ານັ້ນ ແຕ່ຍັງລວມເຖິງຂົງເຂດ ແລະ ປະເທດອື່ນໆ. ແລ້ວການປະກາດໃນສະຖານທີ່ອື່ນກໍຈະມີຄວາມເຂັ້ມແຂງ ແລະ ວຽກງານຂອງພຣະເຈົ້າຈະກ້າວໜ້າ ດ້ວຍວິທີທາງຂອງພຣະອົງ. {AA 357.3}
