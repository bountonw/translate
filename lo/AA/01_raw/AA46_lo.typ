= 46

== ອາຈານໂປໂລໄດ້ຮັບອິດສະຫຼະພາບ

// {AA 485.1}

ໃນຂະນະທີ່ການປະກາດຂອງອາຈານໂປໂລໃນນະຄອນໂຣມໄດ້ຮັບພຣະພອນ ຄືຄົນຈໍານວນຫຼາຍໄດ້ມາຮັບເຊື່ອ ບັນດາສະມາຊິກຜູ້ເຊື່ອມີຄວາມເຂັ້ມແຂງແລະມີກໍາລັງໃຈ ພິດໄພໄດ້ຄືບຄານເຂົ້າມາຂົ່ມຂູ່ບໍ່ພຽງແຕ່ຄວາມປອດໄພຂອງອາຈານໂປໂລເທົ່ານັ້ນ ແຕ່ຍັງລວມທັງຄວາມຮຸ່ງເຮືອງຂອງຄຣິສຕະຈັກອີກດ້ວຍ. ເມື່ອໄປຮອດນະຄອນໂຣມ ອາຈານໂປໂລໄດ້ຢູ່ພາຍໃຕ້ຄວາມຮັບຜິດຊອບຂອງນາຍທະຫານວັງຄົນໜຶ່ງ ເຊິ່ງເປັນຄົນມີຄວາມຍຸຕິທໍາແລະມີສິນທໍາ ແລະ ໄດ້ມີຄວາມເມດຕາປານີຕໍ່ອາຈານໂປໂລ ໂດຍໃຫ້ເພິ່ນມີອິດສະຫຼະພາບໃນການປະກາດຂ່າວປະເສີດ. ພໍໃກ້ຈະຄົບສອງປີ ໄດ້ມີຄົນອື່ນຂຶ້ນມາແທນຕໍາແໜ່ງຂອງນາຍທະຫານຄົນດັ່ງກ່າວ ແລະ ອາຈານໂປໂລກໍບໍ່ໄດ້ຮັບການຊ່ວຍເຫຼືອພິເສດໃດໆອີກຕໍ່ໄປ. {AA 485.1}

// {AA 485.2}

ບັດນີ້ ພວກຢິວພາກັນພະຍາຍາມຢ່າງກະຕືລືລົ້ນກວ່າເກົ່າເພື່ອຕໍ່ສູ້ອາຈານໂປໂລ ແລະ ພວກເຂົາໄດ້ຮັບຄວາມຊ່ວຍເຫຼືອຈາກພັນລະຍາຄົນທີສອງຂອງຈັກກະພັດ. ນາງເປັນສາວົກຂອງພວກຢິວ ແລະ ໄດ້ໃຊ້ອິດທິພົນຂອງຕົນສະໜັບສະໜູນແຜນການປອງຮ້າຍອາຈານໂປໂລ ຜູ້ທີ່ເປັນວິລະຊົນຂອງຄຣິສສະສາສະໜາ. {AA 485.2}

// {AA 485.3}

ອາຈານໂປບໍ່ສາມາດຄາດຫວັງຄວາມຍຸຕິທໍາຈາກຈັກກະພັດເນໂຣ ເພາະວ່າເພິ່ນເປັນຄົນເສື່ອມສິນລະທໍາ, ເສເພ, ແລະໂຫດຮ້າຍປ່າເຖື່ອນກວ່າຈັກກະພັດທຸກຄົນກ່ອນໜ້ານັ້ນ. ຜູ້ນໍາທີ່ຊົ່ວກວ່ານີ້ບໍ່ມີອີກແລ້ວ. ເພື່ອຕໍາແໜ່ງ ຈັກກະພັດເນໂຣໄດ້ວາງຢາຂ້າອ້າຍຂອງຕົນ ຜູ້ທີ່ເປັນທາຍາດຈະຂຶ້ນຄອງບັນລັງ. ເພິ່ນໄດ້ດິ່ງລົງສູ່ຄວາມຊ່ວຍຮ້າຍແລະອາສະຍາກໍາເລື້ອຍໆ ຈົນຂ້າຮອດແມ່ແລະຖັດມາແມ່ນເມຍຂອງຕົນເອງ. ບໍ່ມີຄວາມໂຫດຮ້າຍໃດໆຈັກກະພັດເນໂຣບໍ່ໄດ້ເຮັດ ບໍ່ມີຄວາມຊົ່ວຊ້າໃດໆກາຍໜ້າໄປ ເປັນເຫດເຮັດໃຫ້ປະຊາຊົນກຽດຊັງແລະຄຽດແຄ້ນ. {AA 485.3}

// {AA 486.1}

ຄວາມຊົ່ວຮ້າຍໃນວັງຂອງຈັກກະພັດເນໂຣເປັນສິ່ງທີ່ຕໍ່າຊ້າ ໜ້າສະຫຍອງເກີນຄໍາບັນຍາຍ. ແມ່ນແຕ່ບັນດາຜູ້ທີ່ຮ່ວມກະທໍາຜິດກໍຍັງລັງກຽດແລະເບື່ອໜ່າຍຄວາມຊົ່ວຮ້າຍນັ້ນ. ພວກເຂົາບໍ່ຮູ້ວ່າຕໍ່ໄປຈັກກະພັດເນໂຣຈະຊົ່ວຮ້າຍສໍ່າໃດອີກ. ແຕ່ອາດສະຍາກໍາເຫຼົ່ານັ້ນກໍບໍ່ໄດ້ເຮັດໃຫ້ຄວາມຈົງຮັກພັກດີຂອງພົນລະເມືອງສັ່ນຄອນ. ທົ່ວໂລກໃນສະໄໝນັ້ນໄດ້ຍອມຮັບຈັກກະພັດເນໂຣເປັນຜູ້ມີອໍານາດສູງສຸດ. ນອກຈາກນີ້ ຈັກກະພັດເນໂຣຍັງໄດ້ຖືກຍົກໃຫ້ເປັນພຣະເຈົ້າແລະຖືກກາບໄຫວ້ບູຊາ. {AA 486.1}

// {AA 486.2}

ອີງໃສ່ສາຍຕາຂອງມະນຸດແລ້ວ ອາຈານໂປໂລຈະຖືກຈັກກະພັດເນໂຣຕັດສິນລົງໂທດຢ່າງແນ່ນອນ. ແຕ່ອາຈານໂປໂລຄິດວ່າ ຖ້າຕົນຈົງຮັກພັກດີຕໍ່ພຣະເຈົ້າແລ້ວ ບໍ່ມີສິ່ງໃດໃຫ້ຢ້ານ. ຜ່ານມາ ພຣະເຈົ້າຊົງປົກປັກຮັກສາອາຈານໂປໂລ ແລະພຣະອົງກໍຍັງສາມາດປົກປ້ອງເພິ່ນຈາກຄວາມປ້ອງຮ້າຍຂອງພວກຢິວແລະຈາກອໍານາດຂອງຈັກກະພັດ. {AA 486.2}

// {AA 486.3}

ພຣະເຈົ້າໄດ້ປົກປ້ອງຜູ້ຮັບໃຊ້ຂອງພຣະອົງ. ເມື່ອພິຈາລະນາຄະດີແລ້ວເຫັນວ່າບໍ່ມີມູນຄວາມຈິງ ຈັກກະພັດເນໂຣຈິ່ງຕັດສິນວ່າອາຈານໂປໂລບໍ່ມີຄວາມຜິດ. ສິ່ງນີ້ຖືວ່າກົງກັນຂ້າມກັບຄວາມຄາດຫວັງໂດຍລວມ ແລະ ຈັກກະພັດເນໂຣໄດ້ໃຫ້ຄວາມເປັນທໍາທີ່ຂັດແຍ້ງກັບໃຈຄໍຂອງເພິ່ນ. ອາຈານໂປໂລຖືກປ່ອຍຕົວ ແລະ ມີສິດສະຫຼະອີກຄັ້ງ. {AA 486.3}

// {AA 487.1}

ຖ້າຄະດີຖືກເລື່ອນອອກໄປອີກແລະອາຈານໂປໂລຖືກຄຸກຢູ່ນະຄອນໂຣມອີກໜຶ່ງປີ ກໍຄົງຈະຕົກເປັນເຫຍື່ອຂອງການກົດຂີ່ຂົ່ມເຫັງທີ່ເກີດຂຶ້ນໃນເວລານັ້ນ. ໃນລະຫວ່າງທີ່ອາຈານໂປໂລຖືກຄຸກຢູ່ ຜູ້ຄົນຈໍານວນຫຼວງຫຼາຍໄດ້ກາຍມາເປັນຄຣິສຕຽນ ຈົນເປັນທີ່ສັງເກດແລະເຮັດໃຫ້ເຈົ້າໜ້າທີ່ລັດເຄືອງໃຈ. ເຈົ້າຈັກກະພັດໂກດຮ້າຍຍ້ອນສະມາຊິກຄອບຄົວຂອງຕົນກໍຮັບເຊື່ອເຊັ່ນກັນ ແລະ ໃນທີ່ສຸດກໍພົບຂໍ້ອ້າງທີ່ຈະໃຊ້ປາບປາມຄຣິສຕຽນຢ່າງໄຮ້ຄວາມປານີ. {AA 487.1}

// {AA 487.2}

ໃນເວລານັ້ນ ໄດ້ມີອັກຄີໄພຮ້າຍແຮງເກີດຂຶ້ນຢູ່ໃນນະຄອນໂຣມ ເຮັດໃຫ້ເສຍຫາຍເຄີ່ງເມືອງ. ມີຂ່າວຊ່າລືວ່າ ຈັກກະພັດເນໂຣເອງເປັນຜູ້ຈູດໄຟ ແຕ່ເພື່ອລະງັບຄວາມສົງໃສຂອງປະຊາຊົນ ຈັກກະພັດເນໂຣໄດ້ໃຊ້ການຊ່ວຍເຫຼືອບັງໜ້າ ໂດຍໃຫ້ການບັນເທົາທຸກແກ່ປະຊາຊົນທີ່ບ້ານເຮືອນຖືກທໍາລາຍແລະໝົດໂຕ. ເຖິງຢ່າງນັ້ນກໍຕາມ ຈັກກະພັດເນໂຣກໍຍັງຖືກກ່າວຫາ. ປະຊາຊົນພາກັນຄຽດແຄ້ນແລະໃຈຮ້າຍ.​ ເພື່ອພິສູດຕົນເອງ ແລະ ເພື່ອກໍາຈັດກຸ່ມຄົນທີ່ຕົນຢ້ານແລະກຽດຊັງ ຈັກກະພັດເນໂຣໄດ້ໂຍນຂໍ້ກ່າວຫາໃສ່ຄຣິສຕຽນ. ແຜນການນັ້ນສໍາເລັດ ແລະ ຄຣິສຕຽນຈໍານວນນັບພັນ ເຊິ່ງມີທັງຜູ້ເລັກເດັກນ້ອຍ, ຜູ້ຍິງ, ຜູ້ຊາຍ ຖືກເຂັ່ນຂ້າຢ່າງປ່າເຖື່ອນ. {AA 487.2}

// {AA 487.3}

ອາຈານໂປໂລລອດຈາກການກົດຂີ່ຂົ່ມເຫັງອັນຊົ່ວຊ້ານີ້ ຍ້ອນວ່າໄດ້ອອກຈາກນະຄອນໂຣມຫຼັງຈາກຖືກປ່ອຍໂຕ. ພາຍໃຕ້ອິດສະຫຼະພາບນີ້ ເພິ່ນໄດ້ຮັບໃຊ້ຄຣິສຕະຈັກຕ່າງໆຢ່າງຂະຫຍັນຂັນແຂງ. ເພິ່ນໄດ້ພະຍາຍາມເພື່າສ້າງຄວາມສາມັກຄີລະຫວ່າງຄຣິສຕະຈັກຊາວກຣີກກັບຄຣິຕະຈັກອື່ນໆ ແລະ ເພື່ອປ້ອງກັນຄໍາສອນທຽມທັດທີ່ກໍາລັງແຊກຊຶມເຂົ້າມາທໍາລາຍຄວາມເຊື່ອ. {AA 487.3}

// {AA 488.1}

ບັນຫາແລະຄວາມກັງວົນຕ່າງໆທີ່ອາຈານໂປໂລຜ່ານຜ່າສົ່ງຜົນຮ້າຍຕໍ່ສຸຂະພາບກາຍຂອງເພິ່ນ. ໂລກໄພໄຂ້ເຈັບໄດ້ບຸກໂຈມຕີ. ເພິ່ນຮູ້ສຶກວ່າຕົນກໍາລັງເຮັດໜ້າທີ່ຄັ້ງສຸດທ້າຍ ແລະ ເມື່ອເວລາສັ້ນລົງ ເພິ່ນກໍຍິ່ງເພີ່ມທະວີຄວາມພະຍາຍາມ. ເບິ່ງຄືວ່າຄວາມຫ້າວຫັ້ນຂອງເພິິ່ນບໍ່ໝົດຈັກເທື່ອ. ຈິດໃຈເດັດດ່ຽວ, ການກະທໍາວ່ອງໄວ, ແລະຄວາມເຊື່ອຂອງເພິ່ນກໍເຂັ້ມແຂງ. ເພິ່ນໄດ້ເດີນທາງໄປຍັງຄຣິສຕະຈັກໃນດິນແດນຕ່າງໆ ແລະ ພະຍາຍາມທຸກວິທີທາງເພື່ອສ້າງຄວາມເຂັ້ມແຂງໃຫ້ແກ່ບັນດາຜູ້ເຊື່ອ ເພື່ອໃຫ້ພວກເຂົາຮັບໃຊ້ຢ່າງຊື່ສັດໃນການນໍາຄົນມາຫາພຣະເຢຊູ ແລະ ເມື່ອພົບພໍຄວາມຫຍຸ້ງຍາກ ໃຫ້ພວກເຂົາໝັ້ນຄົງໃນຂ່າວປະເສີດ ເປັນພະຍານຢ່າງຊື່ສັດເພື່ອພຣະຄຣິສ. {AA 488.1}
