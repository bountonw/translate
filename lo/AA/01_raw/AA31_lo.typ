= 31

== ຄຣິສຕະຈັກໂກຣິນໂທຮັບເອົາຄໍາຕັກເຕືອນ

==== ອີງຕາມພຣະທຳ 2 ໂກຣິນໂທ.

// {AA 323.1}

ອາຈານໂປໂລເດີນທາງອອກຈາກເມືອງເອເຟໂຊເພື່ອສື່ບຕໍ່ເດີນທາງປະກາດ, ຫວັງວ່າຈະໄປຢ້ຽມຢາມບັນດາເມືອງທີ່ຕົນໄດ້ປະກາດຜ່ານມາໃນທະວີບຢູໂຣບ. ເພິ່ນໄດ້ພັກແຮມຢູ່ເມືອງໂທອາດ “ເພື່ອປະກາດຂ່າວປະເສີດເລືື່ອງພຣະຄຣິສ.” ມີບາງຄົນພ້ອມທີ່ຈະຟັງ ເຊິ່ງລຸນມາ ເພິ່ນໄດ້ຂຽນເຖິງການປະກາດທີ່ນັ່ນວ່າ: “ອົງພຣະຜູ້ເປັນເຈົ້າໄດ້ໄຂຊ່ອງທາງໃຫ້ແກ່ເຮົາ.” ແຕ່ເຖິງວ່າການປະກາດຢູ່ເມືອງນີ້ປະສົບຜົນສໍາເລັດຫຼາຍ ເພິ່ນກໍບໍ່ສາມາດຢູ່ດົນໄດ້. “ຄວາມຫ່ວງໃຍທີ່ມີຕໍ່ຄຣິສຕະຈັກໃນທຸກແຫ່ງ” ໂດຍສະເພາະແມ່ນຄຣິສຕະຈັກໃນເມືອງໂກຣິນໂທໄດ້ເຮັດໃຫ້ເພິ່ນຮ້ອນໃຈຫຼາຍ. ທຳອິດອາຈານໂປໂລຫວັງວ່າຈະໄດ້ພົບຕີໂຕໃນເມືອງໂທອາດ ເພື່ອຟັງຂ່າວກ່ຽວກັບຄໍາຕັກເຕືອນຂອງເພິ່ນໃນຈົດໝາຍທີ່ຂຽນເຖິງຄຣິສຕະຈັກແຫ່ງເມືອງໂກຣິນໂທ ແຕ່ເພິ່ນກໍຕ້ອງຜິດຫວັງ. ເພິ່ນຂຽນກ່ຽວກັບຄວາມຜິດຫວັງນີ້ວ່າ: “ເຮົາບໍ່ສະບາຍໃຈ ເພາະເຮົາບໍ່ໄດ້ພົບຕີໂຕພີ່ນ້ອງຂອງພວກເຮົາ.” ເພິ່ນຈຶ່ງອອກຈາກເມືອງໂທອາດ ແລະ ເດີນທາງໄປຍັງແຂວງມາເກໂດເນຍ ເຊິ່ງໃນເມືອງ ຟີລິບປອຍເພິ່ນໄດ້ພົບກັບຕີໂມທຽວ. {AA 323.1}

// {AA 324.1}

ໃນເວລາທີ່ກັງວົນຫຼາຍກ່ຽວກັບຄຣິສຕະຈັກໃນເມືອງໂກຣິນໂທນັ້ນ ອາຈານໂປໂລພາວານາໃຫ້ຄໍາຕັກເຕືອນຂອງເພິ່ນເກີດຜົນອັນດີ; ແຕ່ຫຼາຍຄັ້ງຄວາມໂສກເສົ້າອັນຖ້ວມທົ້ນໄດ້ທັບຖົມຈິດໃຈຂອງເພິ່ນ ຍ້ອນຢ້ານວ່າຜູ້ເຊື່ອໃນຄຣິສຕະຈັກນີ້ຈະເຂົ້າໃຈຄໍາຕັກເຕືອນບອກສອນຂອງເພິ່ນຜິດ. ລຸນມາເພິ່ນໄດ້ຂຽນວ່າ: “ຮ່າງກາຍຂອງພວກເຮົາກໍບໍ່ໄດ້ພັກຜ່ອນ ເພາະມີຄວາມທຸກລໍາບາກຢູ່ອ້ອມຂ້າງ, ພາຍນອກມີການຕໍ່ສູ້ ແລະ ພາຍໃນກໍມີຄວາມຢ້ານກົວ. ແຕ່ພຣະເຈົ້າ ອົງຊົງໜຸນໃຈຜູ້ທີ່ໂສກເສົ້າ ຊົງໂຜດໜຸນໃຈພວກເຮົາດ້ວຍການທີ່ໃຫ້ຕີໂຕມາເຖິງພວກເຮົາ.” {AA 324.1}

// {AA 324.2}

ຕີໂຕນຳຂ່າວອັນເປັນຕາໜ້າຍິນດີມາລາຍງານຢາງສັດຊື່ວ່າ: ຜູ້ເຊື່ອໃນຄຣິສຕະຈັກແຫ່ງເມືອງໂກຣິນໂທໄດ້ປ່ຽນແປງຢ່າງປະເສີດເລີດລ້ຳ. ຫຼາຍຄົນໄດ້ຮັບເອົາຄໍາຕັກເຕືອນຂອງອາຈານໂປໂລ ແລະ ສາລະພາບຄວາມຜິດຄວາມບາບຂອງຕົນເອງ. ຊີວິດຂອງພວກເຂົາບໍ່ໄດ້ເຮັດໃຫ້ຄຣິສຕະສາສະໜາເສື່ອມເສຍອີກຕໍ່ໄປ ແຕ່ຍິ່ງເຮັດໃຫ້ຄົນຈຳນວນຫຼວງຫຼາຍຮູ້ຈັກທີ່ຈະນຳຄວາມເຫຼື້ອມໄສສັດທາໃນພຣະເຈົ້າເຂົ້າມາໃນຊີວິດຈິງໃຫ້ຫຼາຍຂຶ້ນ. {AA 324.2}

// {AA 324.3}

ອາຈານໂປໂລ ເຕັມໄປດ້ວຍຄວາມ ຊົມຊື່ນຍິນດີ ຈຶ່ງຂຽນຈົດໝາຍອີກສະບັບໜຶ່ງ ເພື່ອສະແດງຄວາມດີອົກດີໃຈຍ້ອນການປ່ຽນແປງອັນດີຂອງພວກເຂົາ: “ເພາະເຖິງແມ່ນຈົດໝາຍຂອງເຮົາສະບັບນັ້ນໄດ້ເຮັດໃຫ້ເຈົ້າທັງຫຼາຍທຸກໃຈກໍຕາມ ເຮົາກໍບໍ່ກິນແຫນງ ເຖິງແມ່ນວ່າເຮົາກິນແຫນງແດ່ແລ້ວກໍຕາມ.” ໃນເວລາທີ່ເພິ່ນຢ້ານວ່າພວກເຂົາຈະດູຖູກຄໍາສັ່ງສອນຂອງເພິ່ນ ບາງຄັ້ງກໍຮູ້ສຶກກິນແຫນງຍ້ອນຄຳຮຸນແຮງ ແລະ ຄຳເດັດດຽວທີ່ຂຽນໄປ. ເພິ່ນຍັງໄດ້ກ່າວຕໍ່ວ່າ: “ບັດນີ້ ເຮົາມີຄວາມຊົມຊື່ນຍິນດີ ບໍ່ແມ່ນເພາະຄວາມທຸກໃຈຂອງເຈົ້າທັງຫຼາຍ, ແຕ່ເພາະຄວາມທຸກໃຈນັ້ນເປັນເຫດໃຫ້ພວກເຈົ້າກັບໃຈເສຍໃໝ່ ເພາະວ່າພວກເຈົ້າໄດ້ຮັບຄວາມທຸກໃຈຢ່າງທີ່ຊອບພຣະໄທພຣະເຈົ້າ ຈຶ່ງບໍ່ໄດ້ຮັບຜົນຮ້າຍຈາກເຮົາຈັກຢ່າງ. ດ້ວຍວ່າ, ຄວາມທຸກໃຈຕາມຢ່າງຊອບພຣະໄທພຣະເຈົ້ານັ້ນຍ່ອມເຮັດໃຫ້ກັບໃຈເສຍໃໝ່ ເຊິ່ງນໍາໄປສູ່ຄວາມພົ້ນໂດຍບໍ່ຄວນກິນແຫນງ.” ການກັບໃຈໃໝ່ທີ່ໄດ້ຮັບການດົນບັນດານໃຈຈາກພຣະວິນຍານບໍຣິສຸດກໍເຮັດໃຫ້ສາລະພາບ ແລະ ປະຖິ້ມຄວາມຜິດບາບ. ອັນນີ້ເປັນໝາກຜົນທີ່ອາຈານໂປໂລກ່າວວ່າ ໄດ້ເກີດຂຶ້ນຢູ່ໃນຊີວິດຂອງຜູ້ເຊື່ອຊາວໂກຣິນໂທ. “ຈົ່ງພິຈາລະນາເບິ່ງວ່າ ການທີ່ເຈົ້າທັງຫຼາຍໄດ້ທຸກໃຈຕາມຢ່າງຊອບພຣະໄທພຣະເຈົ້ານັ້ນ ໄດ້ເຮັດໃຫ້ພວກເຈົ້າເກີດມີຄວາມຂະຫຍັນຂັນແຂງຫຼາຍເທົ່າໃດ ເອົາໃຈໃສ່ທີ່ຈະແກ້ຕົວຫຼາຍເທົ່າໃດ ຄວາມເຄືອງໃຈ ຄວາມຕື່່ນຕົວ ຄວາມອາໄລ ຄວາມຮ້ອນຮົນ…ຫຼາຍເທົ່າໃດ.” {AA 324.3}

// {AA 325.1}

ອາຈານໂປໂລມີພາລະໃຈເປັນເວລາດົນພໍສົມຄວນຍ້ອນບັນດາຄຣິສຕະຈັກຕ່າງໆ ເຊິ່ງເປັນພາລະໃຈທີ່ໜັກໜາຈົນເກືອບຈະແບກຫາບບໍ່ຫຼ້ອນ. ພວກອາຈານທຽມເທັດ ພະຍາຍາມທໍາລາຍຄໍາສອນຂອງເພິ່ນ ແລະ ເຜີຍແພ່ຫຼັກການຂອງພວກເຂົາເອງແທນຫຼັກຄວາມຈິງແຫ່ງຂ່າວປະເສີດ. ເພິ່ນຮູ້ສຶກສັບສົນ ແລະ ທໍ້ຖອຍໃຈທຸກດ້ານ ເຊິ່ງສະແດງອອກໃນຄໍາທີ່ ເພິ່ນຂຽນວ່າ: “ເປັນຄວາມທຸກລໍາບາກໜັກເຫຼືອກໍາລັງ ຈົນພວກເຮົາສິ້ນຄວາມຫວັງໝົດ ແທບຈະເອົາຊີວິດບໍ່ລອດ.” {AA 325.1}

// {AA 325.2}

ບັດນີ້ ຄວາມໜັກໃຈປະການໜຶ່ງໄດ້ໝົດໄປແລ້ວ. ພໍໄດ້ຍິນຂ່າວວ່າ ຜູ້ເຊື່ອໃນເມືອງໂກຣິນໂທໄດ້ຮັບເອົາຄໍາສັ່ງສອນຂອງເພິ່ນ ອາຈານໂປໂລໄດ້ສະແດງຄວາມ ຊົມຊື່ນຍິນດີອອກມາທາງຄໍາບອກກ່າວວ່າ: “ຈົ່ງໃຫ້ພວກເຮົາຍ້ອງຍໍສັນລະເສີນພຣະເຈົ້າ ພຣະບິດາຂອງອົງພຣະເຢຊູຄຣິສເຈົ້າຂອງພວກເຮົາ ພຣະບິດາເຈົ້າອົງຊົງເມດຕາ ຄືພຣະເຈົ້າອົງທີ່ໃຫ້ຄວາມເລົ້າໂລມທຸກຢ່າງ, ພຣະອົງຜູ້ເລົ້າໂລມໃຈພວກເຮົາໃນຄວາມທຸກລໍາບາກທຸກຢ່າງ ເຊິ່ງພວກເຮົາໄດ້ຮັບນັ້ນກໍເພື່ອວ່າ, ພວກເຮົາຈະສາມາດເລົ້າໂລມໃຈຄົນອື່ນທີ່ໄດ້ຮັບຄວາມທຸກລໍາບາກທຸກຢ່າງໄດ້ ໂດຍຄວາມເລົ້າໂລມໃຈຢ່າງດຽວກັນ ເຊິ່ງພວກເຮົາເອງໄດ້ຮັບຈາກພຣະເຈົ້ານັ້ນ. ພວກເຮົາມີສ່ວນໃນຄວາມທົນທຸກກັບພຣະຄຣິສຫຼາຍເຫຼືອລົ້ນຢ່າງໃດ ໂດຍທາງພຣະຄຣິສພວກເຮົາກໍໄດ້ຮັບຄວາມເລົ້າໂລມໃຈຫຼາຍເຫຼືອລົ້ນຢ່າງນັ້ນ. ທີ່ພວກເຮົາທົນທຸກນັ້ນ ກໍແມ່ນເພື່ອພວກເຈົ້າຈະໄດ້ຮັບຄວາມເລົ້າໂລມໃຈ ແລະ ຄວາມພົ້ນ ແລະ ທີ່ພວກເຮົາໄດ້ຮັບຄວາມເລົ້າລົມໃຈ ກໍແມ່ນເພືື່ອພວກເຈົ້າຈະໄດ້ຮັບຄວາມເລົ້າໂລມໃຈເໝືອນກັນ ແມ່ນຄວາມເລົ້າໂລມໃຈທີ່ຈະໃຫ້ເຈົ້າທັງຫຼາຍສູ້ທົນຕໍ່ຄວາມທຸກລໍາບາກ ເໝືອນຢ່າງພວກເຮົາໄດ້ສູ້ທົນນັ້ນເໝືອນກັນ. ດັ່ງນັ້ນ ເຮົາຈຶ່ງມີຄວາມຫວັງແນ່ນອນໃນພວກເຈົ້າ ເພາະພວກເຮົາຮູ້ວ່າ ເມື່ອພວກເຈົ້າມີສ່ວນທົນທຸກກັບພວກເຮົາຢ່າງໃດ ພວກເຈົ້າກໍມີສ່ວນໃນຄວາມເລົ້າໂລມໃຈທີ່ພວກເຮົາຮັບຢ່າງນັ້ນ.” {AA 325.2}

// {AA 325.3}

ອາຈານໂປໂລມີຄວາມປິຕິຍິນດີຍ້ອນພວກເຂົາໄດ້ກັບໃຈໃໝ່ອີກເທື່ອໜຶ່ງ ແລະ ເຕີບໃຫຍ່ໃນພຣະຄຸນຂອງພຣະເຈົ້າ. ເພິ່ນກ່າວວ່າການປ່ຽນແປງຊີວິດ ແລະ ຈິດໃຈນີ້ແມ່ນມາຈາກພຣະເຈົ້າ ຈຶ່ງຮ້ອງສັນລະເສີນຂຶ້ນວ່າ: “ຈົ່ງໂມທະນາຂອບພຣະຄຸນພຣະເຈົ້າ ຜູ້ຊົງໂຜດນໍາເຮົາທຸກເວລາຕໍ່ໄປ ຕາມຂະບວນຝ່າຍຄວາມໄຊຊະນະໂດຍພຣະຄຣິສ ແລະ ຊົງໂຜດປະທານກິ່ນຫອມຂອງຄວາມຮູ້ຈັກພຣະອົງ ໃຫ້ປາກົດດ້ວຍເຮົາໃນທຸກບ່ອນ. ດ້ວຍວ່າ, ພວກເຮົາເປັນດັ່ງກິ່ນຫອມຫວານທີ່ພຣະຄຣິສຖວາຍແກ່ພຣະເຈົ້າ ໃນທ່າມກາງພວກທີ່ຖືກຊົງໂຜດຊ່ວຍໃຫ້ພົ້ນ ແລະ ໃນທ່າມກາງພວກທີ່ກໍາລັງຈິບຫາຍໄປນັ້ນ.” ຕາມທໍານຽມຂອງຄົນສະໄໝນັ້ນ ຫຼັງຈາກຕີເສິກຊະນະແລ້ວ ແມ່ທັບ ແລະ ທະຫານຈະພາກັນແຫ່ຂະບວນເຂົ້າເມືອງ ມີຊະເລີຍເສິກຍ່າງເປັນແຖວນໍາຫຼັງ. ໃນຂະບວນແຫ່ນີ້ ຈະມີຜູ້ໜຶ່ງຖືກແຕ່ງຕັ້ງໃຫ້ຖື ເຄື່ອງຫອມ. ໃນຂະນະທີ່ກໍາລັງແຫ່ສະຫຼອງໄຊເຂົ້າເມືອງ ກິ່ນຂອງເຄື່ອງຫອນເປັນເໝືອນກິ່ນອາຍແຫ່ງຄວາມຕາຍສໍາລັບຜູ້ທີ່ຖືກກຳນົດໃຫ້ປະຫານຊີວິດ ຍ້ອນວ່າມັນສະແດງໃຫ້ພວກເຂົາຮູ້ວ່າຄວາມຕາຍໄດ້ຍັບໃກ້ເຂົ້າມາແລ້ວ; ແຕ່ສໍາລັບຊະເລີຍເສິກຜູ້ທີ່ຈະບໍ່ຖືກຂ້າ ກິ່ນນັ້ນເປັນອາຍຫອມແຫ່ງຊີວິດ ເພາະວ່າມັນສະແດງໃຫ້ຮູ້ວ່າອິດສະຫຼະພາບໄດ້ຍັບຈໍ້ມໍ່ເຂົ້າມາແລ້ວ. {AA 325.3}

// {AA 326.1}

ບັດນີ້ ອາຈານໂປໂລເຕັມໄປດ້ວຍຄວາມເຊື່ອ ແລະ ຄວາມຫວັງ. ເພິ່ນຮູ້ສຶກວ່າຊາຕານຈະບໍ່ຊະນະວຽກງານຂອງພຣະເຈົ້າໃນເມືອງໂກຣິນໂທໄດ້. ເພິ່ນຈຶ່ງສັນລະເລີນພຣະເຈົ້າດ້ວຍຄວາມກະຕັນຍູຮູ້ຄຸນ. ອາຈານໂປໂລກັບຜູ້ຮ່ວມປະກາດຄົນອື່ນໆ ໄດ້ຮ່ວມກັນສະຫຼອງໄຊທີ່ມີຕໍ່ສັດຕູຂອງພຣະຄຣິສ ແລະ ຕໍ່ຄູ່ແຂ່ງຂອງຫຼັກຄວາມຈິງ ໂດຍການອອກໄປປະກາດເລື່ອງລາວຂອງພຣະຜູ້ຊ່ວຍໃຫ້ພົນດ້ວຍຄວາມຮ້ອນຮົນອັນໃໝ່. ກິ່ນຫອມຂອງຂ່າວປະເສີດຕ້ອງແຜ່ຂະຫຍາຍໄປທົ່ວໂລກ ຄືກັບກິ່ນເຄືອງຫອມ. ຕໍ່ຜູ້ທີ່ຮັບເອົາພຣະຄຣິສ ຂ່າວປະເສີດຈະກາຍເປັນກິ່ນຫອມແຫ່ງຊີວິດ ແຕ່ຕໍ່ຜູ້ທີ່ບໍ່ຮັບເອົາພຣະອົງ ຂ່າວນັ້ນຈະກາຍເປັນກິ່ນແຫ່ງຄວາມຕາຍ. {AA 326.1}

// {AA 326.2}

ອາຈານໂປໂລເບິ່ງເຫັນວ່າ ການປະກາດຂ່າວປະເສີດເປັນວຽກງານທີ່ໃຫຍ່ຫຼວງຫຼາຍ ຈຶ່ງຮ້ອງອຸທານອອກມາວ່າ: “ຜູ້ໃດໜໍ ຈະເປັນຜູ້ທີ່ຄູ່ຄວນກັບພາລະກິດເຊັ່ນນີ້?” ຜູ້ໃດຈະສາມາດສອນເລື່ອງພຣະຄຣິສຈົນສັດຕູຂອງພຣະອົງບໍ່ສາມາດຫາຂໍ້ຕຳໜິໃນຕົວຜູ້ປະກາດຫຼືຊ່ອງທາງທີ່ຈະຕໍ່ສູ້ຂ່າວທີ່ປະກາດນັ້ນ? ເພິ່ນຢາກໃຫ້ຜູ້ເຊື່ອຮັບຮູ້ພາລະອັນໜັກໜ່ວງຂອງການປະກາດ. ການສິດສອນຢ່າງສັດຊື່ຈິງຈັງຄວບຄູ່ກັບຊີວິດທີ່ບໍຣິສຸດສະເໝີຕົ້ນສະເໝີປາຍເທົ່ານັ້ນສາມາດເຮັດໃຫ້ການປະກາດເປັນທີ່ຍອມຮັບຂອງພຣະເຈົ້າ ແລະ ເປັນຜົນດີຕໍ່ມະນຸດ. ຜູ້ຮັບໃຊ້ໃນສະໄໝນີ້ ຜູ້ທີ່ຮູ້ເຫັນຄວາມໃຫຍ່ຫຼວງຂອງວຽກງານການປະກາດ ກໍສົມຄວນຮ້ອງເປັນສຽງດຽວກັນກັບອາຈານໂປໂລວ່າ: “ຜູ້ໃດໜໍ ຈະເປັນຜູ້ທີ່ຄູ່ຄວນກັບພາລະກິດເຊັ່ນນີ້?” {AA 326.2}

// {AA 327.1}

ບາງຄົນໃສ່ຮ້າຍວ່າ ອາຈານໂປໂລຂຽນຍົກຍໍຕົນເອງໃນຈົດໝາຍສະບັບກ່ອນ. ເພິ່ນຈຶ່ງຖາມສະມາຊິກໃນຄຣິສຕະຈັກວ່າພວກເຂົາ ຕັດສິນເພິ່ນຢ່າງນັ້ນແທ້ບໍ. ເພິ່ນຖາມວ່າ: “ພວກເຮົາກໍາລັງຍົກຍໍພວກເຮົາເອງອີກບໍ?ຫຼືວ່າພວກເຮົາຕ້ອງການໜັງສືແນະນໍາຕົວມາໃຫ້ພວກເຈົ້າເໝືອນຢ່າງບາງຄົນບໍ? ຫຼືເຮົາຕ້ອງການໜັງສືແນະນໍາຕົວຈາກພວກເຈົ້າບໍ?” ໃນສະໄໝນັ້ນຜູ້ເຊື່ອທີ່ຍົກຍ້າຍໄປຢູ່ສະຖານທີ່ໃໝ່ມັກຈະຖືໜັງສືແນະນໍາຕົວເອງຈາກຄຣິສຕະຈັກເດີມໄປພ້ອມ ແຕ່ວ່າຜູ້ນໍາກໍຄືຜູ້ກໍ່ຕັ້ງຄຣິສຕະຈັກເຫຼ່ານີ້ ບໍ່ຈໍາເປັນຕ້ອງມີໜັງສືແນະນໍາຕົວ. ທີ່ຈິງແລ້ວ ບັນດາຜູ້ເຊື່ອໃນເມືອງໂກຣິນໂທ ຄືຜູ້ທີ່ປະຖິ້ມຮູບເຄົາລົບ ແລະ ຫັນມາ ເຊື່ອໃນຂ່າວປະເສີດ ກໍພຽງພໍສໍາລັບເປັນການແນະນໍາຕົວຂອງອາຈານໂປໂລ. ການຮັບເອົາຄວາມຈິງ ແລະ ການປ່ຽນແປງໃນຊີວິດຂອງພວກເຂົາລ້ວນແຕ່ເປັນຫຼັກຖານຄວາມໜ້າເຊື່ອຖືໃນການປະກາດຂອງອາຈານໂປໂລ ລວມທັງສິດອໍານາດໃນການໃຫ້ຄໍາແນະນໍາ, ຕໍາໜິຕິຕຽນ, ແລະ ການສິດສອນຂອງເພິ່ນໃນຖານະຜູ້ຮັບໃຊ້ຂອງພຣະຄຣິສ. {AA 327.1}

// {AA 327.2}

ອາຈານໂປໂລ ຖືເອົາພີ່ນ້ອງຜູ້ເຊື່ອໃນເມືອງໂກຣິນໂທເປັນຫຼັກຖານພິຍານ. ເພິ່ນຈຶ່ງຂຽນ ວ່າ: “ແມ່ນພວກເຈົ້າເອງທີ່ເປັນໜັງສືແນະນໍາຕົວສໍາລັບພວກເຮົາ ເຊິ່ງຈາລຶກໄວ້ໃສ່ຫົວໃຈຂອງພວກເຮົາໃຫ້ທຸກຄົນໄດ້ຮູ້ ແລະ ໄດ້ອ່ານ ແລະ ເປັນທີ່ຈະແຈ້ງແລ້ວວ່າ ພວກເຈົ້າເປັນຕົວໜັງສືທີ່ມາຈາກພຣະຄຣິສ ທີ່ພວກເຮົາເປັນຜູ້ຂຽນ ເຊິ່ງບໍ່ໄດ້ຂຽນດ້ວຍນໍ້າມຶກ ແຕ່ຂຽນດ້ວຍພຣະວິນຍານຂອງພຣະເຈົ້າອົງຊົງຊີວິດຢູ່ ແລະ ບໍ່ໄດ້ຂຽນໃສ່ແຜ່ນຫີນ ແຕ່ຂຽນໃສ່ຫົວໃຈຂອງມະນຸດ.” {AA 327.2}

// {AA 328.1}

ການຮັບເຊື່ອຂອງຄົນບາບ ແລະ ການຖືກຊຳລະໃຫ້ບໍຣິສຸດດ້ວຍຄວາມຈິງຂອງຄົນທີ່ກັບໃຈເປັນຫຼັກຖານອັນແໜ້ນໜາທີ່ສຸດວ່າພຣະເຈົ້າຊົງຮຽກເອີ້ນຜູ້ປະກາດນັ້ນໃຫ້ເປັນສາສະໜາຈານ. ຫຼັກຖານແຫ່ງການຊົງຮຽກເອີ້ນໃຫ້ເປັນສາສະໜາຈານ ຖືກຈາລຶກໄວ້ໃນຈິດໃຈຂອງຜູ້ຮັບເຊື່ອ ແລະ ຊີວິດໃໝ່ຂອງພວກເຂົາກໍເປັນພະຍານຢັ້ງຢືນ. ພຣະຄຣິສຊົງສະຖິດຢູ່ໃນພວກເຂົາທັງຫຼາຍ ເຊິ່ງເປັນເຫດໃຫ້ຫວັງວ່າຈະໄດ້ຮັບສະຫງ່າຣາສີ. ຜູ້ຮັບເຊື່ອອັນເປັນຜົນຂອງການປະກາດແມ່ນກໍາລັງແຮງຂອງສາສະໜາຈານ. {AA 328.1}

// {AA 328.2}

ໃນທຸກມື້ນີ້ ສາສະໜາຈານຜູ້ຮັບໃຊ້ຂອງພຣະຄຣິສຄວນໄດ້ຮັບການຢືນຢັນເຫມືອນ ກັບຜູ້ເຊື່ອໃນຄຣິສຕະຈັກໂກຣິນໂທເປັນພະຍານຫຼັກຖານເຖິງການປະກາດຂອງອາຈານໂປໂລ. ເຖິງວ່າໃນສະໄໝນີ້ມີນັກເທດສະໜາຫຼາຍຄົນ ແຕ່ຈະຫາຄົນທີ່ມີຄວາມສາມາດ ແລະ ຄວາມບໍຣິສຸດຊໍ້າພັດຍາກ ຄືຜູ້ຮັບໃຊ້ທີ່ເຕັມໄປດ້ວຍຄວາມຮັກຂອງພຣະຄຣິສ. ຄຣິສຕຽນຫຼາຍຄົນມີຄວາມທະນົງຕົວ, ເຊື່ອໝັ້ນຕົນເອງ, ຮັກຝ່າຍໂລກ, ຂຸດຄົ້ນຄວາມຜິດ, ມີໃຈຂົມຂື່ນ, ແລະ ອິດສາບັງບຽດກັນ. ຊີວິດຂອງຄົນເຫຼ່ານີ້ກົງກັນຂ້າມກັບຊີວິດຂອງພຣະຄຣິສໂດຍສິ້ນເຊີງ ແລະ ເປັນຕົວຢ່າງອັນເປັນຕາໜ້າເສົ້າໃຈຕໍ່ລັກສະນະການຮັບໃຊ້ຂອງຜູ້ປະກາດ. {AA 328.2}

// {AA 328.3}

ບໍ່ມີກຽດສັກສີໃດຍິ່ງໃຫຍ່ກວ່າການເປັນທີ່ຍອມຮັບຈາກພຣະເຈົ້າວ່າເປັນຜູ້ປະກາດທີ່ໃສ້ການໄດ້. ແຕ່ຜູ້ທີ່ພຣະເຈົ້າຊົງອວຍພອນໃຫ້ມີພະລັງອໍານາດ ແລະ ປະສົບຜົນສໍາເລັດໃນການຮັບໃຊ້ວຽກງານຂອງພຣະອົງຈະບໍ່ອວດອ້າງ. ພວກເຂົາເພິ່ງພາພຣະອົງຢ່າງເຕັມຮ້ອຍ ຮູ້ວ່າຕົນເອງບໍ່ມີອໍານາດໃດໆ. ພວກເຂົາເວົ້າຄືອາຈານໂປໂລວ່າ: “ທີ່ຈິງແລ້ວ ພວກເຮົາບໍ່ໄດ້ຖືສິ່ງໃດວ່າເກີດມາຈາກຄວາມສາມາດຂອງພວກເຮົາເອງ, ແຕ່ຄວາມສາມາດທີ່ພວກເຮົາມີນັ້ນ ແມ່ນມາຈາກພຣະເຈົ້າ. ເພາະແມ່ນພຣະອົງທີ່ໄດ້ເຮັດໃຫ້ພວກເຮົາສາມາດເປັນຜູ້ຮັບໃຊ້ພັນທະສັນຍາໃໝ່.” {AA 328.3}

// {AA 328.4}

ຜູ້ທີ່ຮັບມອບໝາຍໃຫ້ປະກາດພຣະທັມຕ້ອງຮັບໃຊ້ວຽກງານຂອງພຣະອົງຜູ້ທີ່ຊົງຮຽກເອີ້ນນັ້ນ. ລາວຈະເຫັນຄວາມສໍາຄັນຂອງວຽກງານ ທັງຮູ້ວ່າຕົນເອງມີຄວາມສໍາພັນກັບຄຣິສຕະຈັກ ແລະ ຕໍ່ຊາວໂລກເໝືອນດັ່ງພຣະຄຣິສ. ຄົນນັ້ນເຮັດວຽກບໍ່ຮູ້ອິດເມື່ອຍ ເພື່ອນໍາຄົນບາບໄປສູ່ຊີວິດທີ່ສູງສົ່ງກວ່າເກົ່າ ເພື່ອໃຫ້ພວກເຂົາໄດ້ຮັບລາງວັນຂອງຜູ້ທີ່ໄດ້ຮັບໄຊຊະນະ. ສົບປາກຂອງລາວຖືກຖ່ານໄຟຮ້ອນຈາກແທ່ນບູຊາ ລາວຈຶ່ງເຊີດຊູພຣະເຢຊູໃຫ້ເປັນຄວາມຫວັງດຽວຂອງຄົນບາບ. ຜູ້ທີ່ໄດ້ຍິນ ລາວສາມາດບອກໄດ້ວ່າລາວໃກ້ຊິດພຣະເຈົ້າໂດຍການອະທິຖານຢ່າງຈິງຈັງຈົນເກີດຜົນ. ພຣະວິນຍາບໍຣິສຸດສະຖິດຢູ່ນໍາຄົນນັ້ນ, ຈິດວິນຍານຂອງລາວໄດ້ສຳຜັດ ໄຟສະຫວັນອັນໃຫ້ຊີວິດ, ລາວຈຶ່ງ ສາມາດອະທິບາຍຄວາມຈິງຝ່າຍຈິດວິນຍານໄດ້. ພຣະເຈົ້າປະທານຣິດອໍານາດໃຫ້ລາວ ເພື່ອໃຫ້ສາມາດມ້າງຖານທັບຕ່າງໆ ຂອງຊາຕານໃຫ້ເພພັງລງຈົນໄດ້. ລາວສາມາດປະກາດຄວາມຮັກຂອງພຣະເຈົ້າ ເຮັດໃຫ້ຫຼາຍຄົນກັບໃຈໃໝ່ ແລະ ຖາມຂຶ້ນວ່າ: “ຂ້ານ້ອຍຈະຕ້ອງເຮັດຢ່າງໃດຈຶ່ງຈະໄດ້ລອດພົ້ນ?” {AA 328.4}

// {AA 329.1}

“ເພາະດ້ວຍພຣະກະລຸນາຂອງພຣະເຈົ້າ ພວກເຮົາຈຶ່ງໄດ້ຮັບໃຊ້ພັນທະກິດ ດັ່ງນັ້ນແຫຼະ ພວກເຮົາຈຶ່ງບໍ່ທໍ້ຖອຍ. ພວກເຮົາໄດ້ປະຖິ້ມສິ່ງທີ່ໜ້າອັບອາຍທຸກຢ່າງທີ່ເຮັດໃນທີ່ລັບລີ້ ພວກເຮົາບໍ່ໄດ້ເຮັດໂດຍໃຊ້ກົນອຸບາຍ ທັງບໍ່ໄດ້ປອມແປງຖ້ອຍຄໍາຂອງພຣະເຈົ້າດ້ວຍ, ແຕ່ໄດ້ສະແດງໃຫ້ຮູ້ຄວາມຈິງຢ່າງຈະແຈ້ງ ພວກເຮົາພະຍາຍາມເຮັດໃຫ້ຕົນເອງເປັນທີ່ຊອບແກ່ໃຈສໍານຶກຜິດ ແລະ ຊອບຂອງທຸກຄົນຊ້ອງໜ້າພຣະເຈົ້າ. ແຕ່ຖ້າຂ່າວປະເສີດທີ່ພວກເຮົາປະກາດນັ້ນ ຖືກປົກບັງໄວ້ກໍຖືກປົກບັງໄວ້ສໍາລັບພວກທີ່ກໍາລັງຈິບຫາຍໄປ. ສໍາລັບຄົນທີ່ບໍ່ເຊື່ອນັ້ນ ພະຂອງໂລກນີ້ໄດ້ເຮັດໃຫ້ຈິດໃຈຂອງພວກເຂົາມືດມົວໄປ ເພື່ອບໍ່ໃຫ້ພວກເຂົາເຫັນແສງສະຫວ່າງຂອງຂ່າວປະເສີດ ເລື່ອງພຣະສະຫງ່າຣາສີຂອງພຣະຄຣິສ ຜູ້ຊົງມີລັກສະນະຂອງພຣະເຈົ້າ. ດ້ວຍວ່າ, ພວກເຮົາບໍ່ໄດ້ປະກາດຕົວເອງ ແຕ່ປະກາດພຣະເຢຊູຄຣິສເຈົ້າວ່າ ເປັນອົງພຣະຜູ້ເປັນເຈົ້າ ແລະ ປະກາດພວກເຮົາເອງວ່າເປັນທາດຮັບໃຊ້ຂອງພວກເຈົ້າ ເພື່ອເຫັນແກ່ພຣະເຢຊູເຈົ້າ. ເພາະພຣະເຈົ້າອົງທີ່ໄດ້ກ່າວວ່າ, ‘ໃຫ້ແສງແຈ້ງສ່ອງອອກຈາກຄວາມືດ’ ເປັນພຣະເຈົ້າອົງທີ່ສ່ອງແສງສະຫວ່າງເຂົ້າມາໃນຈິດໃຈຂອງພວກເຮົາ ເພື່ອໃຫ້ພວກເຮົາຮູ້ຈັກເຖິງສະຫງ່າຣາສີຂອງພຣະເຈົ້າ ເຊິ່ງສ່ອງແສງສະຫວ່າງໃນໃບໜ້າຂອງພຣະເຢຊູຄຣິສເຈົ້າ.” {AA 329.1}

// {AA 330.1}

ຢ່າງນັ້ນແຫຼະ ອັກຄະສາວົກໂປໂລໄດ້ຍົກຍໍພຣະຄຸນ ແລະ ພຣະກະລຸນາຂອງພຣະເຈົ້າ ເຊິ່ງປະທານໃຫ້ເພິ່ນຜ່ານທາງຄວາມຮັບຜິດຊອບໃນຖານະຜູ້ຮັບໃຊ້ຂອງພຣະຄຣິສ. ດ້ວຍພຣະກະລຸນາຂອງພຣະເຈົ້າ ອາຈານໂປໂລກັບພີ່ນ້ອງຜູ້ຮັບໃຊ້ດ້ວຍກັນສາມາດຜ່ານຜ່າຄວາມຫຍຸ້ງຍາກ, ຄວາມທຸກ, ແລະ ຄວາມອັນຕະລາຍມາໄດ້. ພວກເຂົາບໍ່ໄດ້ປັບປ່ຽນຄວາມເຊື່ອ ແລະ ຄໍາສິດສອນໃຫ້ຖືກຫູຜູ້ຟັງ ຫຼືຈົ່ງຄວາມຈິງທີ່ຈໍາເປັນຕໍ່ຄວາມພົ້ນໄວ້ເພື່ອເຮັດໃຫ້ການສິດສອນນັ້ນເປັນຕາໜ້າສົນໃຈ. ພວກເຂົາປະກາດຄວາມຈິງຢ່າງລຽບງ່າຍ ແລະ ຈະແຈ້ງ ທັງອະທິຖານໃຫ້ຜູ້ຟັງສໍານຶກຜິດ ແລະ ກັບໃຈໃໝ່. ສ່ວນ ການປະພຶດນັ້ນ ພວກເພິ່ນກໍເອົາໃຈໃສ່ເພື່ອໃຫ້ສອດຄ່ອງກັບຄໍາສິດສອນ ເພື່ອເຮັດໃຫ້ຄວາມຈິງມີນໍ້າໜັກ ແລະ ເຂົ້າໄປໃນຈິດໃຈຂອງຜູ້ຟັງທຸກຄົນ. {AA 330.1}

// {AA 30.2}

ອາຈານໂປໂລໄດ້ກ່າວຕໍ່ວ່າ: “ແຕ່ພວກເຮົາມີຊັບສົມບັດນີ້ຢູ່ໃນພາຊະນະດິນ ເພື່ອໃຫ້ເຫັນວ່າ ຣິດອໍານາດອັນຍິ່ງໃຫຍ່ນັ້ນເປັນຂອງພຣະເຈົ້າ ບໍ່ໄດ້ມາຈາກພວກເຮົາເອງ.” ພຣະເຈົ້າສາມາດໃຊ້ທູດສະຫວັນບໍຣິສຸດທັງຫຼາຍຂອງພຣະອົງປະກາດຄວາມຈິງ ແຕ່ນັ້ນບໍ່ແມ່ນແຜນການຂອງພຣະອົງ. ພຣະອົງຊົງເລືອກໃຊ້ມະນຸດ ຄືຄົນທີ່ມີຄວາມອ່ອນແອ ແລະ ຄວາມບໍ່ສົມປະກອບເພື່ອເປັນເຄື່ອງມືປະຕິບັດແຜນການຂອງພຣະອົງ. ພຣະອົງຈະອວຍພອນໂລກຜ່ານມະນຸດ. ຣັດສະໝີຂອງພຣະອົງຈະສ່ອງຜ່ານມະນຸດໃສ່ບ່ອນມືດແຫ່ງຄາມບາບ. ໃນພັນທະກິດແຫ່ງຄວາມຮັກນີ້ ມະນຸດຜູ້ຮັບໃຊ້ຈະພົບເຫັນຄົນບາບ ແລະ ຄົນທຸກຍາກ ເພື່ອນໍາພາພວກເຂົາໄປສູ່ຄວາມພົ້ນທີ່ໄມ້ກາງແຂນຂອງພຣະຄຣິສ. ໃນວຽກງານທຸກຢ່າງນັ້ນ ຜູ້ຮັບໃຊ້ຈະຕ້ອງມອບຖວາຍກຽດຕິຍົດສັກສີ ແລະ ຄໍາສັນລະເສີນໃຫ້ແດ່ພຣະເຈົ້າ ຜູ້ຊົງຄອບຄອງຢູ່ເໜືອທຸກສິ່ງ. {AA 30.2}

// {AA 30.3}

ອາຈານໂປໂລບໍ່ໄດ້ເລືອກຮັບໃຊ້ພຣະເຈົ້າຍ້ອນຈຸດປະສົງອັນເຫັນແກ່ໂຕ ເພາະວ່າການຮັບໃຊ້ນັ້ນເຕັມໄປດ້ວຍຄວາມຫຍຸ້ງຍາກ ແລະ ການທົດລອງ ເຊິ່ງເພິ່ນ ໄດ້ຂຽນວ່າ: “ພວກເຮົາຖືກຄວາມທຸກລໍາບາກຮອບດ້ານ ແຕ່ຍັງບໍ່ເຖິງຂັ້ນຂັດສົນ; ຈົນປັນຍາ ແຕ່ຍັງບໍ່ໝົດທາງອອກ; ຖືກຂົ່ມເຫັງ, ແຕ່ບໍ່ຖືກປະຖິ້ມ; ຖືກຕີລົ້ມລົງ, ແຕ່ກໍຍັງບໍ່ເຖິງຂັ້ນເສຍຊີວິດ. ຕົວຂອງພວກເຮົາຍອມຮັບຄວາມຕາຍຂອງພຣະເຢຊູເຈົ້າຢູ່ສະເໝີ ເພື່ອໃຫ້ຊີວິດຂອງພຣະເຢຊູເຈົ້າສາມາດປາກົດຢູ່ໃນຕົວຂອງພວກເຮົາ.” {AA 30.3}

// {AA 331.1}

ອາຈານໂປໂລໄດ້ເຕືອນພີ່ນ້ອງຜູ້ເຊື່ອວ່າ ໃນຖານະຜູ້ປະກາດຂ່າວຂອງພຣະຄຣິສ ເພິ່ນເອງກັບຜູ້ຮັບໃຊ້ດ້ວຍກັນຕ້ອງປະເຊີນໜ້າກັບຄວາມອັນຕະລາຍເປັນປະຈໍາ. ຄວາມຍາກລໍາບາກໄດ້ເຮັດໃຫ້ພວກເພິ່ນອ່ອນກໍາລັງລົງ. ເພິ່ນໄດ້ຂຽນບັນທຶກເອົາໄວ້ວ່າ: “ເພາະວ່າຂະນະທີ່ເຮົາມີຊີວິດຢູ່ນັ້ນ ພວກເຮົາໄດ້ຖືກມອບໄວ້ແກ່ຄວາມຕາຍຢູ່ສະເໝີ ເພາະເຫັນແກ່ພຣະເຢຊູເຈົ້າ ເພື່ອຊີວິດຂອງພຣະອົງຈະໄດ້ປາກົດໃນເນື້ອກາຍອັນຕາຍເປັນຂອງເຮົາເໝືອນກັນ. ດັ່ງນັ້ນ ຄວາມຕາຍກໍາລັງທໍາງານຢູ່ໃນພວກເຮົາ, ແຕ່ຊີວິດກໍາລັງທໍາງານຢູ່ໃນພວກເຈົ້າ.” ຜູ້ຮັບໃຊ້ເຫຼ່ານີ້ທົນກັບຄວາມທຸກ ກາຍ ແລະ ຄວາມຂາດເຂີນ ທັງວຽກງານອັນໜັກໜ່ວງ ກໍເປັນການຮັບເອົາ ຄວາມຕາຍເໝືອນຢ່າງພຣະຄຣິສ. ແຕ່ຄວາມຕາຍທີ່ກໍາລັງທໍາງານຢູ່ໃນພວກເພິ່ນກໍກໍາລັງນໍາຊີວິດ ແລະ ຄວາມແຂງແຮງດ້ານຈິດວິນຍານໄປສູ່ຜູ້ເຊື່ອຊາວໂກຣິນໂທ ຄືຜູ້ທີ່ເຊື່ອຄວາມຈິງ ແລະ ກາຍເປັນຜູ້ມີສ່ວນໃນຊີວິດນິຣັນດອນ. ດ້ວຍເຫດນີ້ ຜູ້ທີ່ເຊື່ອ ແລະ ດຳເນີນຊີວິດຕາມພຣະເຢຊູຄວນລະມັດລະວັງ ບໍ່ເພີ່ມພາລະ ຫຼືສ້າງຄວາມຍາກລຳບາກໃຫ້ແກ່ຜູ້ຮັບໃຊ້ ບໍ່ວ່າຍ້ອນບໍ່ເອົາໃຈໃສ່ຫຼືຍ້ອນຄວາມເຄືອງໃຈກໍຕາມ. {AA 331.1}

// {AA 331.2}

ອາຈານໂປໂລໄດ້ກ່າວຕໍ່ໄປວ່າ: “ແຕ່ເຮົາມີວິນຍານແຫ່ງຄວາມເຊື່ອຢ່າງດຽວກັນກັບຂໍ້ພຣະຄໍາພີທີ່ຂຽນໄວ້ແລ້ວວ່າ, ‘ຂ້າພະເຈົ້າໄດ້ເຊື່ອ ເພາະສະນັ້ນ ຂ້າພະເຈົ້າຈຶ່ງໄດ້ກ່າວໄວ້.’ ພວກເຮົາກໍເຊື່ອເໝືອນກັນ ເພາະສະນັ້ນພວກເຮົາຈຶ່ງກ່າວໄວ້.” ອາຈານໂປໂລເຊື່ອຄວາມຈິງທີ່ຊົງປະທານໃຫ້ຢ່າງຄົບຖ້ວນ ຈຶ່ງບໍ່ມີສິ່ງໃດສາມາດເຮັດໃຫ້ເພິ່ນໃຊ້ ພຣະຄໍາຂອງພຣະເຈົ້າໃນທາງຫຼອກລວງ ຫຼືປະໝາດຕໍ່ໃຈສຳນຶກຜິດຊອບຂອງຕົນ. ເພິ່ນບໍ່ໄດ້ເຮັດຕາມໂລກເພື່ອແລກກັບຊັບສິນ, ກຽດສັກສີ, ຫຼືຄວາມສຸກສໍາລານ. ເຖິງວ່າຫຼັກຄວາມເຊື່ອທີ່ເພິ່ນສອນໃຫ້ຊາວໂຄຣິນໂທເປັນເຫດໃຫ້ເພິ່ນຕ້ອງພົບພໍ້ກັບອັນຕະລາຍເຖິງຊີວິດຢູ່ສະເໝີ ແຕ່ເພິ່ນ ບໍ່ໄດ້ຢ້ານກົວ ເພາະຮູ້ວ່າພຣະຄຣິສຜູ້ສິ້ນພຣະຊົນ ແລະ ເປັນຄືນມາຈາກຕາຍຈະບັນດານໃຫ້ເພິ່ນເປັນຄືນມາຈາກຕາຍ ແລະ ຈະນຳສົ່ງເພິ່ນໃຫ້ເຖິງອົງພຣະບິດາ. {AA 331.2}

// {AA 332.1}

ອາຈານໂປໂລກ່າວວ່າ: “ສິ່ງສາລະພັດນັ້ນ ເປັນໄປເພື່ອປະໂຫຍດຂອງເຈົ້າທັງຫຼາຍ ເພື່ອວ່າ ເມື່ອພຣະຄຸນມາເຖິງຄົນເປັນຈຳນວນຫຼວງຫຼາຍ ກໍຈະມີການໂມທະນາຂອບພຣະຄຸນຫຼາຍຂຶ້ນເໝືອນກັນ ຈຶ່ງເປັນການຖວາຍພຣະກຽດຕິຍົດແກ່ພຣະເຈົ້າ.” ບັນດາອັກຄະສາວົກທັງຫຼາຍບໍ່ໄດ້ປະກາດຂ່າວປະເສີດເພື່ອອວດອ້າງ ຫຼືເສີມບາລະມີຕົນແຕ່ຢ່າງໃດ. ສິ່ງທີ່ນຳພາພວກເຂົາໃຫ້ອຸທິດຕົນສຳລັບວຽກງານນີ້ ແມ່ນຄວາມຫວັງທີ່ຈະຊ່ວຍເຫຼືອຄົນອື່ນໃຫ້ໄດ້ຮັບຄວາມລອດພົ້ນ. ຄວາມຫວັງນີ້ແຫຼະ ກະຕຸ້ນໃຫ້ພວກເຂົາພາກພຽນຕໍ່ໄປບໍ່ຢຸດບໍ່ຖອຍ ບໍ່ວ່າຈະຕ້ອງປະເຊີນກັບອັນຕະລາຍຫຼືທົນທຸກກໍຕາມ. {AA 332.1}

// {AA 332.2}

ເພິ່ນ ກ່າວເພິ່ມເຕິມວ່າ: “ເຫດສະນັ້ນ, ພວກເຮົາຈຶ່ງບໍ່ທໍ້ຖອຍ ເຖິງແມ່ນວ່າກາຍພາຍນອກຂອງພວກເຮົາກຳລັງຊຸດໂຊມລົງກໍຕາມ, ແຕ່ໃຈພາຍໃນຂອງພວກເຮົານັ້ນ ກໍຍັງຈະເລີນຂຶ້ນໃໝ່ທຸກໆ ວັນ.” ອາຈານໂປໂລຮູ້ສຶກເຖິງອໍານາດຂອງສັດຕູ. ເຖິງວ່າຮ່າງກາຍຈະຊຸດໂຊມລົງ ແຕ່ເພິ່ນກໍຍັງປະກາດຂ່າວປະເສີດຂອງພຣະຄຣິສຢ່າງຊື່ສັດ ແລະ ບໍ່ຫວັ່ນໄຫວ. ວີລະຊົນແຫ່ງໄມ້ກາງແຂນຜູ້ນີ້ ໄດ້ສວມໃສ່ຍຸດທະພັນທັງຊຸດຂອງພຣະເຈົ້າ ແລະ ບຸກບືນສູ້ຕໍ່ໄປ. ສຽງໄຊໂຍຂອງເພິ່ນບົ່ງບອກເຖິງໄຊຊະນະ. ເພິ່ນປັກຕາເບິ່ງລາງວັນຂອງຜູ້ສັດຊື່ ຈຶ່ງຮ້ອງອອກມາດ້ວຍ ສຽງມີໄຊວ່າ: “ຝ່າຍຄວາມທຸກລໍາບາກອັນເບົາບາງ ແລະ ຊົ່ວຄາວນີ້ ກໍກໍາລັງຈັດຕຽມພວກເຮົາໃຫ້ມີສະຫງ່າຣາສີອັນຍິ່ງໃຫຍ່ຖາວອນຕະຫຼອດໄປ ຈົນຫາທີ່ປຽບບໍ່ໄດ້. ເພາະວ່າພວກເຮົາບໍ່ໄດ້ປັກໃຈໃສ່ໃນສິ່ງທີ່ຕາເຫັນຢູ່, ແຕ່ໃນສິ່ງທີ່ຕາບໍ່ເຫັນ. ດ້ວຍວ່າ, ສິ່ງທີ່ຕາເຫັນຢູ່ນັ້ນກໍເປັນຂອງຊົ່ວຄາວ, ແຕ່ສິ່ງທີ່ຕາບໍ່ເຫັນນັ້ນກໍດໍາລົງຢູ່ຖາວອນຕະຫຼອດໄປ.” {AA 332.2}

// {AA 332.3}

ອາຈານໂປໂລວິງວອນຢ່າງຈິງໃຈ ແລະ ຈິງຈັງໃຫ້ພີ່ນ້ອງຜູ້ເຊື່ອໃນເມືອງໂກຣິນໂທທົບທວນໃໝ່ເຖິງ ຄວາມຮັກອັນໄຮ້ຂີດຈໍາກັດຂອງພຣະຄຣິສ ຄືພຣະຜູ້ໄຖ່ບາບຂອງພວກເຂົາ. ເພິ່ນຈຶ່ງຂຽນວ່າ: “ເພາະວ່າ ເຈົ້າທັງຫຼາຍຮູ້ຈັກພຣະຄຸນຂອງອົງພຣະເຢຊູຄຣິສເຈົ້າຂອງພວກເຮົາແລ້ວວ່າ ເຖິງແມ່ນວ່າ ພຣະອົງຊົງຮັ່ງມີ ພຣະອົງກໍຍັງຊົງຍອມກາຍເປັນຄົນຍາກຈົນ ເພາະເຫັນແກ່ເຈົ້າທັງຫຼາຍ ເພື່ອເຈົ້າທັງຫຼາຍຈະໄດ້ກາຍເປັນຄົນຮັ່ງມີ ເນື່ອງຈາກຄວາມຍາກຈົນຂອງພຣະອົງ.” ພວກເຈົາຮູ້ວ່າບ່ອນທີ່ພຣະອົງສະເດັດອອກມານັ້ນສູງສົ່ງ ພຽງໃດ ແລະ ພຣະອົງຊົງຖ່ອມພຣະອົງລົງໃຫ້ຕ່ຳພຽງໃດ. ເມື່ອພຣະອົງເຂົ້າສູ່ເສັ້ນທາງແຫ່ງການເສຍສະຫຼະແລ້ວ ພຣະອົງກໍບໍ່ຫັນອອກຈາກເສັ້ນທາງນັ້ນຈົນພຣະອົງໄດ້ມອບຊີວິດຂອງພຣະອົງເອງເປັນເຄື່ອງບູຊາໄຖ່ບາບ. ຈາກບັນລັງເຖິງໄມ້ກາງແຂນບໍ່ມີການຢຸດພັກຜ່ອນເລີຍ. {AA 332.3}

// {AA 333.1}

ອາຈານໂປໂລໃຊ້ເວລາຂຽນແຕ່ລະປະເດັນ ເພື່ອໃຫ້ຜູ້ອ່ານຈົດໝາຍຂອງເພິ່ນເຂົ້າໃຈຄວາມຖ່ອມຕົນຂອງພຣະຄຣິສຢ່າງແຈ່ມແຈ້ງ. ພຣະອົງໄດ້ຖ່ອມພຣະອົງລົງມາຍັງໂລກກໍເພື່ອພວກເຂົາ. ເພິ່ນໄດ້ຂຽນກ່ຽວກັບພຣະຄຣິສຕັ້ງແຕ່ຄາວທີ່ພຣະອົງຢູ່ໃນສະຫວັນ ແລະ ມີສະພາບເທົ່າທຽມກັບພຣະເຈົ້າ ແລະ ໄດ້ຮັບຄວາມເຄົາລົບຈາກບັນດາທູດສະຫວັນ ຈົນຮອດເວລາທີ່ພຣະອົງຕົກຕໍ່າທີ່ສຸດ. ເພິ່ນເຊື່ອວ່າ ຖ້າພວກເຂົາຮູ້ເຖິງການ ເສຍສະຫຼະອັນໃຫຍ່ຫຼວງຂອງເຈົ້າຊີວິດແຫ່ງສະຫວັນ ຄວາມເຫັນແກ່ຕົວທັງໝົດຈະຈາງຫາຍໄປຈາກຊີວິດຂອງພວກເຂົາ. ພຣະຄຣິສໄດ້ສະຫຼະ ສະຫງ່າຣາສີ, ອາສາລົງມາປະສູດເປັນມະນຸດທໍາມະດາ, ແລະ ຖ່ອມຕົນເປັນຜູ້ຮັບໃຊ້, ເຊື່ອຟັງຈົນເຖິງຄວາມຕາຍ ຄື “ຄວາມມໍຣະນາທີ່ໄມ້ກາງແຂນ” (ຟີລິບປອຍ 2:8) ເພື່ອດຶງມະນຸດອອກມາຈາກຄວາມເສື່ອມໂຊມຂຶ້ນສູ່ຄວາມຫວັງ ຄວາມປິຕິຍິນດີ ແລະ ສະຫວັນ. {AA 333.1}

// {AA 333.2}

ເມື່ອສຶກສາເຖິງພຣະລັກສະນະນິໄສຂອງພຣະເຈົ້າຈາກປະເດັນການສິ້ນພຣະຊົນຂອງພຣະເຢຊູເທິງໄມ້ກາງແຂນແລ້ວ ພວກເຮົາກໍຈະເຫັນພຣະເມດຕາ, ຄວາມອ່ອນນ້ອມ, ແລະ ການໃຫ້ອະໄພ ພ້ອມທັງຄວາມທ່ຽງທໍາ ແລະ ຄວາມຍຸຕິທໍາ. ພວກເຮົາຈະເຫັນພຣະອົງນັ່ງຢູ່ເທິງບັນລັງ ມີຮອຍແປ້ວຢູ່ມື ຢູ່ຕີນ ແລະ ຢູ່ຂ້າງ ຍ້ອນພຣະອົງໄດ້ທົນທຸກທໍລະມານເພື່ອໃຫ້ມະນຸດຄືນດີກັບພຣະເຈົ້າ.. ທ້ອງຟ້າທີ່ມືດດຳອັນເປັນລາງຮ້າຍແຫ່ງຄວາມທຸກ ແລະ ການສິ້ນຫວັງນັ້ນ ເມືອເບິ່ງຈາກແສງທີ່ສາຍອອກຈາກ ໄມ້ກາງແຂນກໍເຫັນຖ້ອຍຄໍາທີ່ຂຽນດ້ວຍພຣະຫັດຂອງພຣະເຈົ້າວ່າ: “ຄົນບາບເອີຍ ຈົ່ງມີຊີວິດຢູ່! ຜູ້ທີ່ສໍານຶກຜິດ ຄືຜູ້ທີ່ເຊື່ອ ຈົ່ງມີຊີວິດຢູ່! ເຮົາໄດ້ໄຖ່ເຈົ້າໄວ້ແລ້ວ.” {AA 333.2}

// {AA 333.3}

ໃນການຕຶກຕອງເລື່ອງພຣະຄຣິສ ເຮົາພັກໄວ້ຢູ່ແຕ່ຝັ່ງຄວາມຮັກຂອງພຣະຄຣິສດັ່ງທະເລອັນໄຮ້ຂອບເຂດ. ພວກເຮົາພະຍາຍາມເລົ່າກ່ຽວກັບຄວາມຮັກນີ້ ແຕ່ບໍ່ມີຖ້ອຍຄໍາໃດສາມາດພັນລະນາໃຫ້ສົມກັບທີ່ມັນເປັນໄດ້. ພວກເຮົາພິຈາລະນາເບິ່ງຊີວິດຂອງພຣະອົງໃນໂລກນີ້, ການເສຍສະຫຼະຂອງພຣະອົງ, ການຮັບໃຊ້ຂອງພຣະອົງໃນສະຫວັນເພື່ອພວກເຮົາ, ແລະ ຫໍຜາສາດທີ່ພຣະອົງກໍາລັງຈັດຕຽມໃຫ້ຜູ້ທີ່ຮັກພຣະອົງ ແລະ ພວກເຮົາກໍອັດສະຈັນໃຈຫຼາຍ ແລ້ວຮ້ອງອຸທານອອກມາວ່າ ຄວາມຮັກຂອງພຣະຄຣິສສູງສົ່ງ ແລະ ເລິກລໍ້າແທ້ໜໍ! “ຄວາມຮັກທີ່ເຮົາກ່າວເຖິງນີ້ ບໍ່ແມ່ນເຮົາທັງຫຼາຍໄດ້ຮັກພຣະເຈົ້າ ແຕ່ພຣະເຈົ້າໄດ້ຊົງຮັກພວກເຮົາ ແລະ ຊົງໃຊ້ພຣະບຸດຂອງພຣະອົງສະເດັດມາ ເພື່ອເປັນເຄືອງບູຊາໄຖ່ບາບກໍາຂອງພວກເຮົາ.” “ເບິ່ງແມ! ພຣະບິດາເຈົ້າຊົງໂຜດປະທານຄວາມຮັກແກ່ເຮົາທັງຫຼາຍ ເປັນຢ່າງໃດທີ່ພຣະເຈົ້າຊົງເອີ້ນພວກເຮົາວ່າ ບຸດຂອງພຣະອົງ.” (1 ໂຢຮັນ 4:10; 3:1.) {AA 333.3}

// {AA 334.1}

ໃນສາວົກທີ່ແທ້ຈິງທຸກຄົນ ຄວາມຮັກນີ້ ເຊິ່ງເປັນດັ່ງໄຟອັນບໍຣິສຸດ ຈະລຸກໄໝ້ຢູ່ໃນແທ່ນ ບູຊາຂອງຫົວໃຈ. ໂລກນີ້ແຫຼະເປັນບ່ອນທີ່ພຣະເຈົ້າຊົງສໍາແດງຄວາມຮັກຂອງພຣະອົງຜ່ານທາງພຣະຄຣິສ. ເຊັ່ນດຽວກັນ ໂລກນີ້ແຫຼະເປັນບ່ອນທີ່ລູກທັງຫຼາຍຂອງພຣະອົງຕ້ອງສະທ້ອນໃຫ້ເຫັນຄວາມຮັກນັ້ນຜ່ານຊີວິດອັນບໍຣິສຸດ. ແລ້ວຄົນບາບຈຶ່ງ ຈະຖືກນໍາພາໄປຫາໄມ້ກາງແຂນເພື່ອ ເບິ່ງລູກແກະຂອງພຣະເຈົ້າ. {AA 334.1}
