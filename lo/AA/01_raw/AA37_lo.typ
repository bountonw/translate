= 37

== ການເດີນທາງໄປເຢຣູຊາເລັມຄັ້ງສຸດທ້າຍ

// {AA 389.1}

ໂປໂລຢາກໄປຮອດນະຄອນເຢຣູຊາເລັມກ່ອນເທດສະການປັດສະຄາ ເພື່ອໃຫ້ມີໂອກາດໄດ້ພົບປະກັບຄົນຈາກທົ່ວໂລກທີ່ມາຮ່ວມງານສະຫຼອງນັ້ນ. ເພິ່ນຫວັງສະເໝີວ່າບໍ່ທາງໃດກໍທາງໜຶ່ງຕົນຈະມີໂອກາດປັດເປົ່າອະຄະຕິຂອງຄົນຮ່ວມຊາດ ຄືຜູ້ທີ່ບໍ່ເຊື່ອ ເພື່ອໃຫ້ພວກເຂົາຫັນມາຮັບເອົາແສງສະຫວ່າງອັນລ້ຳຄ່າແຫ່ງຂ່າວປະເສີດ. ນອກຈາກນີ້ ເພິ່ນຍັງປາຖະໜາໄປຢ້ຽມຢາມຄຣິສຕະຈັກຢູ່ທີ່ນັ້ນ ເພື່ອນໍາເອົາຂອງບໍລິຈາກທີ່ພວກຜູ້ເຊື່ອຄົນຕ່າງຊາດໄດ້ຖວາຍ ເພື່ອນໍາເອົາໄປຊ່ວຍເຫຼືອພວກພີ່ນ້ອງທີ່ຍາກຈົນໃນແຂວງຢູດາຍ. ແລະ ໃນການໄປຢ້ຽມຢາມຄັ້ງນີີ້ ເພິ່ນຫວັງວ່າຈະໄດ້ເຮັດໃຫ້ທັງຜູ້ເຊື່ອຄົນຢິວ ແລະ ຄົນຕ່າງຊາດທີ່ຮັບເຊື່ອມີຄວາມປອງດອງຫຼາຍຂຶ້ນ. {AA 389.1}

// {AA 389.2}

ຫຼັງຈາກສໍາເລັດວຽກງານໃນເມືອງໂກຣິໂທແລ້ວ ໂປໂລໄດ້ຕັດສິນໃຈຂຶ້ນເຮືອກົງໄປຫາທ່າເຮືອເມືອງໃດໜຶ່ງຢູ່ຊາຍຝັ່ງຂົງເຂດປາເລສຕິນ. ທຸກຢ່າງຈັດຕຽມພ້ອມແລ້ວ ແຕ່ພໍຍ່າງຂາຂຶ້ນເຮືອ ກໍມີຄົນແລ່ນມາບອກວ່າພວກຢິວກໍາລັງວາງແຜນຈະຂ້າເພິ່ນ. ຜ່ານມາພວກຕໍ່ຕ້ານຄວາມເຊື່ອເຫຼົ່ານັ້ນຖືກສະກັດກັ້ນບໍ່ໃຫ້ທໍາລາຍວຽກງານຂອງອາຈານໂປໂລໄດ້. {AA 389.2}

// {AA 390.1}

ຜົນສໍາເລັດຂອງການປະກາດຂ່າວປະເສີດເຮັດໃຫ້ພວກຢິວເຈັບແຄ້ນຂຶ້ນຕຶ່ມ. ມີລາຍງານການຂະຫຍາຍຜົນກວ້າງຂອງຄຳສອນໃໝ່ຈາກທົ່ວທຸກບ່ອນ. ຂ່າວປະເສີດສອນວ່າຄົນຢິວບໍ່ຈໍາເປັນຕ້ອງຖືຮັກສາກົດບັນຍັດຂອງໂມເຊ ແລະ ຄົນຕ່າງຊາດໄດ້ຮັບສິດເທົ່າທຽມກັນກັບຄົນຢິວ ໃນຖານະເປັນເຊື້ອສາຍຂອງອັບຣາຮາມຄືກັນ. ເມື່ອໂປໂລໄດ້ເທດສະໜາຢູ່ໃນເມືອງໂກຣິນໂທ ເພິ່ນໃຊ້ເຫດຜິນ ດຽວກັນທີ່ໃຊ້ຈົດໝາຍຕ່າງໆ ຂອງເພິ່ນ ເຊິ່ງເນັ້ນວ່າ: “ບໍ່ມີຄວາມແຕກຕ່າງກັນອີກຕໍ່ໄປລະຫວ່າງຄົນຕ່າງຊາດກັບຄົນຢິວ, ຄົນຮັບພິທີຕັດກັບຄົນບໍ່ຮັບພິທີຕັດ.” (ໂກໂລຊາຍ 3:11). ປະໂຫຍກນີ້ສັດຕູຂອງເພິ່ນຖືວ່າເປັນການໝິ່ນປະໝາດພຣະເຈົ້າຢ່າງດື້ດ້ານ.ພວກເຂົາຈຶ່ງວາງແຜນເພື່ອກໍາຈັດຊີວິດຂອງເພິ່ນ(ເສີຍ). {AA 390.1}

// {AA 390.2}

ເມື່ອໄດ້ຮັບຄໍາເຕືອນເຖິງແຜນອຸບາຍນັ້ນ ໂປໂລຈຶ່ງຕັດສິນໃຈເດີນທາງໂຄ້ງຜ່ານແຂວງມາເກໂດເນຍ ເປັນເຫດໃຫ້ເພິ່ນຈໍາເປັນຕ້ອງຍົກເລີກແຜນການໄປຮອດກຸງເຢຣູຊາເລັມກ່ອນເທດສະດານປັດສະຄາ ແຕ່ກໍຍັງ ຫວັງວ່າຈະໄປໃຫ້ທັນວັນເພັນເຕຄໍສະເຕ. {AA 390.2}

// {AA 390.3}

ຜູ້ທີ່ຮ່ວມເດີນທາງໄປນໍາໂປໂລກັບລູກາຄັ້ງນີ້(ແມ່ນ)ມີ “ໂຊປາເຕ ລູກຊາຍຂອງປີໂຣຊາວເມືອງເບເຣຍ, ອາຣິດຕາໂຂ ແລະ ຊາກຸນໂດ ຊາວເມືອງເທສະໂລນິກ, ໄຄໂຢ ຊາວເມືອງເດຣະເບ, ຕີຂີໂກ ແລະ ໂທຟີໂມ ຊາວແຂວງເອເຊຍ ແລະ ຕີໂມທຽວ.” ໂປໂລໄດ້ນໍາເງິນຖວາຍຈໍານວນຫຼາຍຈາກຄຣິສຕະຈັກຕ່າງໆ ຂອງຄົນຕ່າງຊາດ ເພື່ອໄປມອບໃຫ້ພວກພີ່ນ້ອງທີ່ຮັບຜິດຊອບວຽກງານໃນແຂວງຢູດາຍ; ດັ່ງນັ້ນ ເພິ່ນຈຶ່ງຂໍຮ້ອງໃຫ້ຕົວແທນຈາກຄຣິສຕະຈັກ�ທີ່ໃຫ້ການຊ່ວຍເຫຼືອເຫຼົ່ານັ້ນໄດ້ຮ່ວມເດີນທາງໄປນໍາ. {AA 390.3}

// {AA 390.4}

ໂປໂລໄດ້ຢຸດພັກເພື່ອສະເຫຼີມຫຼອງເທດສະການປັດສະຄາຢູ່ເມືອງຟີລິບປອຍ. ມີແຕ່ລູກາເທົ່ານັ້ນທີ່ພັກເຊົາຢູ່ນໍາເພິ່ນ ສ່ວນຄົນອື່ນແມ່ນລ່ວງໜ້າໄປຄອຍຖ້າຢູ່ເມືອງໂທອາດ. ຜູ້ເຊື່ອໃນເມືອງຟີລິບປອຍມີຄວາມຮັກຫອມ ແລະ ຈິງໃຈທີ່ສຸດໃນບັນດາຜູ້ເຊື່ອທັງຫຼາຍທີ່ອາຈານໂປໂລນໍາມາຫາພຣະເຈົ້າ ແລະ ໃນໄລຍະເວລາແປດວັນແຫ່ງການສະຫຼອງເທດສະການຢູ່ ເມືອງນີ້ໂປໂລມີຄວາມສະຫງົບສຸກ ແລະ ມີຄວາມຊົມຊື່ນຍິນດີຮ່ວມກັບພວກເຂົາ. {AA 390.4}

// {AA 391.1}

ຕໍ່ມາໂປໂລກັບລູກາລົງເຮືອເປັນເວລາຫ້າວັນຈຶ່ງຮອດເມືອງໂທອາດ ແລະ ພັກເຊົາຢູ່ນໍາພວກຜູ້ເຊື່ອໃນເມືອງດັ່ງກ່າວເປັນເວລາເຈັດວັນ. {AA 391.1}

// {AA 391.2}

ໃນຄືນສຸດທ້າຍ ພວກຜູ້ເຊື່ອ “ໄດ້ເຕົ້າໂຮມກັນເພື່ອທໍາພິທີຫັກເຂົ້າຈີ່.” ຍ້ອນອາຈານໂປໂລເປັນທີ່ຮັກຫອມ ແລະ ກໍາລັງຈະຈາກໄປ ພວກເຂົາຈຶ່ງພາກັນມາເຕົ້າໂຮມຢ່າງໜາແໜ້ນຜິດປົກກະຕິ. ພວກເຂົາຮວມກັນ “ໃນຫ້ອງຊັ້ນເທິງ” ຄືຊັ້ນສາມ. ໂປໂລໄດ້ເທດສະໜາສັ່ງສອນພວກເຂົາດ້ວຍຄວາມຫ່ວງໄຍ ແລະ ດ້ວຍຄວາມຮັກອັນຈິງໃຈຈົດຮອດທ່ຽງຄືນ. {AA 391.2}

// {AA 391.3}

ຍ້ອນຄົນຫຼາຍ ຊາຍໜຸ່ມຄົນໜຶ່ງຊື່ ຢູຕີໂຂ ຈຶ່ງຂຶ້ນນັ່ງຢູ່ບານປ່ອງຢ້ຽມ. ລາວເຫງົານອນຈົນເຊືອບຫຼັບ ແລະ ຕົກລົງດິນ. ໃນທັນໃດນັ້ນ ຜູ້ຄົນກໍແຕກຕື່ນວຸ້ນວາຍ. ມີຄົນໄປໂຊມຢູຕີໂຂລຸກຂຶ້ນແຕ່ປາກົດວ່າລາວຕາຍແລ້ວ.. ຫຼາຍຄົນໄດ້ຢືນອ້ອມ ແລະ ພາກັນຮ້ອງໄຫ້ໄຫວ້ທຸກ. ແຕ່ອາຈານໂປໂລກົງເຂົ້າໄປ ແລະ ອູ້ມສົບຂອງລາວຂຶ້ນ. ເພິ່ນອະທິຖານຫາພຣະເຈົ້າດ້ວຍຄວາມຮ້ອນຮົນ ຂໍໃຫ້ພຣະອົງຊ່ວຍຊີວິດຂອງຊາຍໜຸ່ມຄົນນັ້ນ. ພຣະເຈົ້າຊົງຕອບຄໍາອະທິຖານຂອງເພິ່ນ. ສຽງຂອງ ໂປໂລກ້ອງດັງກວ່າສຽງຮ້ອງໄຫ້ໃນຫ້ອງນັ້ນວ່າ: “ຢ່າສູ່ວິຕົກເລີຍ ລາວຍັງມີຊີວິດຢູ່.” ພວກເຂົາມີຄວາມຍິນດີເປັນຢ່າງຍິ່ງ ຈຶ່ງພາກັນເຕົ້າໂຮມຢູ່ຫ້ອງຊັ້ນເທິງນັ້ນອີກ ຮ່ວມພິທີມະຫາສະໜິດ ແລ້ວອາຈານໂປໂລໄດ້ “ໂອ້ລົມສົນທະນາກັບພວກເຂົາເປັນເວລາຍືດຍາວຈົນເຖິງຕາເວັນຂຶ້ນ.” {AA 391.3}

// {AA 391.4}

ພໍຕົກຮຸ່ງເຊົ້າ ເຮືອກໍກໍາລັງຈະອອກ ພວກພີ່ນ້ອງທີ່ຮ່ວມເດີນທາງນຳກໍພາກັນຟ້າວຂຶ້ນເຮືອ ສ່ວນອາຈານໂປໂລເລືອກລັດໄປທາງບົກ ໂດຍນັດ ພົບພວກເຂົາຢູ່ເມືອງອາໂຊ. ດ້ວຍວິທີນີ້ ເພິ່ນຈຶ່ງມີເວລາຄົ້ນຄິດ ແລະ ອະທິຖານ. ເພິ່ນຄິດກັງວົນເຖິງຄວາມຫຍຸ້ງຍາກ ແລະ ການສ່ຽງອັນຕະລາຍເມື່ອຈະເດີນທາງເຂົ້ານະຄອນເຢຣູຊາເລັມ, ແນວຄິດຂອງຄຣິສຕະຈັກກ່ຽວກັບເພິ່ນເອງ ແລະ ການຮັບໃຊ້ຂອງເພິ່ນ, ຄວາມເປັນຢູ່ຂອງຄຣິສຕະຈັກ ແລະ ວຽກງານການປະກາດໃນຂົງເຂດອື່ນ, ທັງໝົດນີ້ເປັນເລື່ອງທີ່ໂປໂລຄິດພິຈາລະນາຢູ່. ເພິ່ນໄດ້ຖືໂອກາດພິເສດດັ່ງກ່າວອະທິຖານຂໍກໍາລັງ ແລະ ການຊົງນໍາຈາກພຣະເຈົ້າ. {AA 391.4}

// {AA 392.1}

ຄະນະເດຶນທາງຮວມໂປໂລໄດ້ລ່ອງເຮືອອອກຈາກເມືອງອາໂຊໄປທາງທິດໃຕ້ ກາຍເມືອງເອເຟໂຊ ເຊິ່ງເປັນບ່ອນທີ່ອາຈານໂປໂລເຄີຍປະກາດເປັນເວລາດົນນານສົມຄວນ. ເພິ່ນຢາກໄປຢ້ຽມຢາມຄຣິສຕະຈັກໃນເມືອງນີ້ຫຼາຍ ເພາະວ່າເພິ່ນມີຄໍາສອນ ແລະ ຄໍາແນະນໍາສໍາຄັນຈະມອບໃຫ້ສະມາຊິກຜູ້ເຊື່ອ. ແຕ່ຫຼັງຈາກຄິດຄໍານຶງເບິ່ງແລ້ວ ເພິ່ນໄດ້ຕັດສິນໃຈກາຍໄປ ເພາະ “ເພິ່ນຢາກຟ້າວໄປເຖິງນະຄອນເຢຣູຊາເລັມໃຫ້ທັນວັນເທດສະການເພັນເຕຄໍສະເຕຖ້າເປັນໄປໄດ້.” ເຖິງຢ່າງໃດກໍໍຕາມ ເມື່ອໄປຮອດເມືອງມີເລໂຕ ເຊິ່ງຫ່າງຈາກເມືອງເອເຟໂຊປະມານ 50 ກິໂລແມັດ ອາຈານໂປໂລເຫັນວ່າພໍມີທາງທີ່ຈະໄດ້ພົບພວກຜູ້ນໍາຂອງຄຣິສຕະຈັກເອເຟໂຊໄດ້ຢູ່. ເພິ່ນຈຶ່ງສົ່ງຂ່າວດ່ວນໄປເຊີນພວກເຖົ້າແກ່ໃຫ້ເດີນທາງມາພົບເພິ່ນຢູ່ເມືອງມີເລໂຕ ກ່ອນເພິ່ນຈະສືບຕໍ່ເດີນທາງໄປນະຄອນເຢຣູຊາເລັມ. {AA 392.1}

// {AA 392.2}

ພວກເຂົາໄດ້ຕອບຮັບຄໍາເຊີນຊວນ ໂປໂລຈຶ່ງກ່າວສິດສອນ ແລະ ອໍາລາພວກເຂົາຢ່າງຊາບຊຶ້ງ ກ່າວວ່າ: “ທ່ານທັງຫຼາຍກໍຮູ້ແລ້ວວ່າ ຕະຫຼອດເວລາທີ່ຂ້າພະເຈົ້າຢູ່ກັບພວກທ່ານ ຂ້າພະເຈົ້າໄດ້ປະພຶດຢ່າງໃດ ຕັ້ງແຕ່ວັນທີ່ຂ້າພະເຈົ້າໄດ້ຍ່າງເຂົ້າມາໃນແຂວງເອເຊຍ. ຂ້າພະເຈົ້າໄດ້ຮັບໃຊ້ອົງພຣະຜູ້ເປັນເຈົ້າດ້ວຍຄວາມຖ່ອມຕົວທຸກຢ່າງ ດ້ວຍນໍ້າຕາໄຫຼ ແລະ ໂດຍຜ່ານຜ່າຄວາມຍາກລໍາບາກນາໆປະການທີ່ຂ້າພະເຈົ້າໄດ້ຮັບ ເພາະການປອງຮ້າຍຂອງພວກຢິວ. ພວກທ່ານກໍຮູ້ແລ້ວວ່າ ຂ້າພະເຈົ້າບໍ່ໄດ້ຖ່ວງດຶງສິ່ງໃດໆທີ່ເປັນຄຸນປະໂຫຍດແກ່ພວກທ່ານ ຂ້າພະເຈົ້າບໍ່ໄດ້ທໍ້ຖອຍຈາກການປະກາດ ຫຼືສັ່ງສອນພວກທ່ານຕາມທີ່ປະຊຸມ ແລະ ຕາມບ້ານເຮືອນ. ຂ້າພະເຈົ້າຮຽກຮ້ອງຢ່າງໜັກແໜ້ນເຖິງຄົນຢິວ ແລະ ຄົນຕ່າງຊາດເໝືອນກັນໃຫ້ຖິ້ມໃຈເກົ່າເອົາໃຈໃໝ່ ແລະ ກັບຄືນມາຫາພຣະເຈົ້າ ແລະ ເຊື່ອໃນພຣະເຢຊູ�ເຈົ້າຂອງພວກເຮົາ.” {AA 392.2}

// {AA 393.1}

ອາຈານໂປໂລເຊີດຊູກົດບັນຍັດຂອງພຣະເຈົ້າຢູ່ສະເໝີ. ເພິ່ນໄດ້ອະທິບາຍໃຫ້ເຫັນວ່າ ກົດບັນຍັດບໍ່ສາມາດຊ່ວຍມະນຸດໃຫ້ພົ້ນຈາກໂທດຂອງການບໍ່ເຊື່ອຟັງໄດ້. ທຸກຄົນທີ່ທໍາຜິດຕ້ອງກັບໃຈໃໝ່ ແລະ ຖ່ອມໂຕລົງຕໍ່ໜ້າພຣະພັກພຣະເຈົ້າ ເພາະວ່າພວກເຂົາໄດ້ຊູນຄວາມໂກດຮ້າຍຂອງພຣະອົງແລ້ວດ້ວຍການລະເມີດພຣະບັນຍັດຂອງພຣະອົງ. ຄົນເຫຼົ່ານີ້ຕ້ອງເພິ່ງພາພຣະໂລຫິດຂອງພຣະຄຣິສເພາະເປັນທາງດຽວທີ່ຈະພົ້ນໂທດໄດ້. ພຣະບຸດຂອງພຣະເຈົ້າ ໄດ້ສິ້ນພຣະຊົນແທນຄວາມຜິດບາບຂອງພວກເຂົາ ແລະ ໄດ້ສະເດັດຂຶ້ນສະຫວັນ ຢືນຢູ່ຕໍ່ໜ້າພຣະພັກຂອງພຣະເຈົ້າໃນຖານະຜູ້ຕາງໜ້າຂອງມະນຸດ. ການກັບໃຈໃໝ່ ແລະ ຄວາມເຊື່ອຈະເຮັດໃຫ້ພວກເຂົາພົ້ນໂທດຂອງຄວາມບາບ ແລະ ຈາກນັ້ນ ພວກເຂົາກໍຈະສາມາດເຊື່ອຟັງກົດບັນຍັດຂອງພຣະເຈົ້າໄດ້ດ້ວຍພຣະຄຸນຂອງພຣະຄຣິສ. {AA 393.1}

// {AA 393.2}

ອາຈານໂປໂລກ່າວຕໍ່ວ່າ: “ມາບັດນີ້ ຂ້າພະເຈົ້າຈະໄປຍັງນະຄອນເຢຣູຊາເລັມຕາມພຣະວິນຍານບໍຣິສຸດເຈົ້າຊີ້ນໍາ ແລະ ບໍ່ຮູ້ວ່າເຫດການຢ່າງໃດຈະເກີດຂຶ້ນກັບຂ້າພະເຈົ້າຢູ່ໃນທີ່ນັ້ນ. ຂ້າພະເຈົ້າຮູ້ແຕ່ວ່າຢູ່ໃນທຸກເມືອງ ພຣະວິນຍານບໍຣິສຸດເຈົ້າໄດ້ເຕືອນຂ້າພະເຈົ້າວ່າ ຄົນຈະຈັບຂ້າພະເຈົ້າໃສ່ຄຸກ ແລະ ຈະສ້າງຄວາມລໍາບາກອັນໃຫຍ່ຫຼວງໃຫ້ແກ່ຂ້າພະເຈົ້າ. ແຕ່ຂ້າພະເຈົ້າຖືວ່າ ຊີວິດຂອງຂ້າພະເຈົ້າບໍ່ມີຄ່າແກ່ຂ້າພະເຈົ້າເອງຢ່າງໃດໝົດ, ເພື່ອຂ້າພະເຈົ້າຈະເຮັດໜ້າທີ່ຂອງຂ້າພະເຈົ້າ ແລະ ຈະໄດ້ປະຕິບັດງານທີ່ໄດ້ຮັບມອບໝາຍຈາກອົງພຣະເຢຊູເຈົ້າໃຫ້ສໍາເລັດ ຄືຈະເປັນພະຍານຢ່າງຄົບຖ້ວນ ເຖິງເລື່ອງຂ່າວປະເສີດກ່ຽວກັບພຣະຄຸນຂອງພຣະເຈົ້ານັ້ນ. ຂ້າພະເຈົ້າໄດ້ທຽວໄປປະກາດເຖິງອານາຈັກຂອງພຣະເຈົ້າ ໃນທ່າມກາງພວກທ່ານທຸກຄົນ, ແຕ່ບັດນີ້ຂ້າພະເຈົ້າຮູ້ວ່າ ບໍ່ມີຜູ້ໃດໃນພວກທ່ານຈະເຫັນໜ້າຂ້າພະເຈົ້າອີກຕໍ່ໄປ.” {AA 393.2}

// {AA 393.3}

ໂປໂລບໍ່ໄດ້ວາງແຜນຈະກ່າວຢ່າງນັ້ນ ແຕ່ວ່າໃນຂະນະທີ່ກໍາລັງເວົ້າຢູ່ ພຣະວິນຍານບໍຣິສຸດໄດ້ບັນດານໃຈເພິ່ນໃຫ້ຮູ້ວ່າ ຄັ້ງນີ້ຈະເປັນຄັ້ງສຸດທ້າຍທີ່ຈະໄດ້ພົບປະກັບພວກຜູ້ນໍາຄຣິສຕະຈັກເອເຟໂຊ. {AA 393.3}

// {AA 393.4}

“ດ້ວຍເຫດນັ້ນ ໃນວັນນີ້ ຂ້າພະເຈົ້າຈຶ່ງກ່າວເລື່ອງນີ້ແກ່ພວກທ່ານຢ່າງໜັກແໜ້ນວ່າ ຂ້າພະເຈົ້າບໍ່ມີໂທດໃນຊະຕາກໍາຂອງພວກທ່ານທຸກຄົນ. ດ້ວຍວ່າ, ຂ້າພະເຈົ້າບໍ່ໄດ້ທໍ້ຖອຍໃນການປະກາດພຣະປະສົງທຸກຢ່າງຂອງພຣະເຈົ້າໃຫ້ພວກທ່ານຮູ້.” ຄວາມຢ້ານຜິດໃຈຄົນ, ການປາຖະໜາໝູ່ເພື່ອນ ຫຼືຄວາມຕ້ອງການໃຫ້ຄົນນັບໜ້າຖືຕາລ້ວນແຕ່ກໍບໍ່ສາມາດຂັດຂວາງບໍ່ໃຫ້ອາຈານໂປໂລກ່າວຖ້ອຍຄໍາຂອງພຣະເຈົ້າເພື່ອສິດສອນ, ຕັກເຕືອນ, ແລະ ແກ້ໄຂຄວາມຜິດຂອງຄົນອື່ນ. ສໍາລັບຜູ້ຮັບໃຊ້ໃນຍຸກປະຈຸບັນນີ້ ພຣະເຈົ້າຊົງຮຽກຮ້ອງໃຫ້ມີຄວາມກ້າຫານທັງໃນການເທດສະໜາສັ່ງສອນພຣະທຳຂອງພຣະເຈົ້າ ແລະ ການປະຕິບັດຕາມພຣະທຳນັ້ນ. ຜູ້ຮັບໃຊ້ຂອງພຣະຄຣິສບໍ່ຄວນເວົ້າແຕ່ຄວາມຈິງທີ່ມ່ວນຫູ ແລ້ວເຊື່ອງຊ້ອນຄວາມຈິງທີ່ອາດເຮັດໃຫ້ເຈັບປວດ. ຜູ້ຮັບໃຊ້ຕ້ອງເອົາໃຈໃສ່ທາດແທ້ຂອງຄົນ. ຖ້າເຫັນລູກແກະຄົນໃດບຳລຸງລ້ຽງຄວາມຜິດບາບໃນໃຈ ຕົນເອງຕ້ອງເຮັດໜ້າທີ່ເປັນຜູ້ລ້ຽງແກະສັດຊື່ ໂດຍຕັກເຕືອນດ້ວຍຂໍ້ພຣະຄໍາພີທີ່ແຖດເໝາະກັບກໍລະນີນັ້ນໆ. ຖ້າບໍ່ຕັກເຕືອນ ປ່ອຍໃຫ້ລູກແກະຄົນນັ້ນມີຄວາມເຊື່ອໝັ້ນໃນຕົນເອງ ແລະ ເຮັດຕໍ່ໄປໂດຍບໍ່ໄດ້ຮັບການຕັກເຕືອນ ຜູ້ຮັບໃຊ້ຄົນນັ້ນຈະຕ້ອງຮັບຜິດຊອບຈົດວິນຍານຂອງພວກເຂົາ. ສາສະໜາຈານທີ່ເຮັດໜ້າທີ່ອັນສູງຊົງໃຫ້ສຳເຣັດຈະຕ້ອງສິດສອນລາຍລະອຽດກ່ຽວກັບການເປັນຄຣິສຕຽນ ຊີ້ທາງໃຫ້ພວກເຂົາຮູ້ວ່າຄວນເປັນຄົນແບບໃດ ແລະ ຄວນດໍາເນີນຊີວິດແນວໃດ ເພື່ອໃຫ້ມີຄວາມບໍຣິສຸດສົມບູນໃນວັນສຳຄັນຂອງພຣະເຈົ້າ. ມີແຕ່ຜູ້ທີ່ສິດສອນຄວາມຈິງຢ່າງຊື່ສັດເທົ່ານັ້ນຈະສາມາດກ່າວໃນບັ້ນປາຍຄືກັບອາຈານໂປໂລວ່າ: “ຂ້າພະເຈົ້າບໍ່ມີໂທດໃນຊະຕາກໍາຂອງ” ຜູ້ໃດເລີຍ. {AA 393.4}

// {AA 394.1}

ອາຈານໂປໂລສືບຕໍ່ສອນພວກເຖົ້າແກ່ເຫຼົ່ານັ້ນວ່າ: “ທ່ານທັງຫຼາຍ ຈົ່ງລະວັງຕົວເອງໃຫ້ດີ ແລະ ເຝົ້າຮັກສາຝູງແກະທີ່ພຣະວິນຍານບໍຣິສຸດເຈົ້າໄດ້ມອບໄວ້ໃຫ້ພວກທ່ານເປັນຜູ້ດູແລ, ຈົ່ງບໍາລຸງລ້ຽງຄຣິສຕະຈັກຂອງພຣະເຈົ້າ ທີ່ພຣະອົງເປັນເຈົ້າຂອງ ໂດຍພຣະບຸດໄດ້ຊົງໄຖ່ມາດ້ວຍພຣະໂລຫິດຂອງພຣະອົງເອງ.” ຖ້າບັນດາຜູ້ຮັບໃຊ້ຂອງພຣະເຈົ້າຄໍານຶງສະເໝີວ່າພວກເຂົາກໍາລັງເຝົ້າຮັກສາແກະທີ່ພຣະຄຣິສຊົງຊື້ດ້ວຍຊີວິດຂອງພຣະອົງເອງ ພວກເຂົາກໍຈະຮູ້ຄວາມສໍາຄັນຂອງການຮັບໃຊ້ຫຼາຍກວ່າເກົ່າ. ພວກເຂົາຕ້ອງລະມັດລະວັງ ແລະ ປົກປັກຮັກສາຝູງແກະ ຕ້ອງເປັນແບບຢ່າງ ແລະ ປະຕິບັດຕາມຄໍາສອນຂອງຕົນເອງ. ໃນຖານະເປັນອາຈານນໍາທາງຊີວິດ ພວກເຂົາຕ້ອງບໍ່ເປີດໂອກາດໃຫ້ຄວາມຈິງຖືກໝິ່ນປະໝາດ. ໃນຖານະຕົວແທນຂອງພຣະຄຣິສ ພວກເຂົາຕ້ອງຮັກສາກຽດແຫ່ງພຣະນາມຂອງພຣະອົງ ແລະ ສະແດງໃຫ້ເຫັນວ່າຕົນເອງຄູ່ຄວນກັບໜ້າທີ່ອັນສູງສົ່ງນັ້ນຜ່ານທາງຄວາມສັດທາ, ຊີວິດອັນບໍຣິສຸດ, ແລະ ວາຈາທີ່ບໍຣິສຸດ. {AA 394.1}

// {AA 395.1}

ພຣະເຈົ້າຊົງເປີດເຜີຍໃຫ້ອາຈານໂປໂລຮູ້ເຖິງຄວາມອັນຕະລາຍທີ່ຈະໂຈມຕີຄຣິສຕະຈັກໃນເມືອງເອເຟໂຊ. ເພິ່ນຈຶ່ງກ່າວວ່າ: “ຂ້າພະເຈົ້າຮູ້ວ່າ ຫຼັງຈາກຂ້າພະເຈົ້າຈາກໄປແລ້ວ ຈະມີຝູງໝາໄນທີ່ຮ້າຍກາດເຂົ້າມາໃນທ່າມກາງພວກທ່ານ ແລະ ມັນຈະບໍ່ໄວ້ຊີິວດຂອງຝູງແກະນັ້ນເລີຍ. ໃນທ່າມກາງພວກທ່ານເອງຈະມີຄົນເວົ້າປິ້ນຄວາມຈິງ ແລະ ຊັກຊວນເອົາຄົນທີ່ເຊື່ອໃຫ້ຫຼົງໄປຕາມພວກເຂົາ.” ເພິ່ນສັ່ນເຊັນເມື່ອພິຈາຣະນາເຖິງອະນາຄົດ ແລະ ເຫັນໄພອັນຕະລາຍທີ່ຈະບຸກຄຣິສຕະຈັກທັງຈາກພາຍໃນ ແລະ ພາຍນອກ ຈຶ່ງໄດ້ສັ່ງຢ່າງຈິງຈັງໃຫ້ພວກເຖົ້າແກ່ເຫຼົ່ານັ້ນເຝົ້າຍາມຄຣິສຕະຈັກໃຫ້ດີຕາມໜ້າທີ່ອັນສູງສົ່ງທີ່ຊົງມອບໝາຍໄວ້ໃຫ້. ເພິ່ນໄດ້ຍົກເອົາການຮັບໃຊ້ຢ່າງບໍ່ຮູ້ອິດເມື່ອຍຂອງເພິ່ນມາເປັນຕົວຢ່າງວ່າ: “ດັ່ງນັ້ນ ຈົ່ງເຝົ້າລະວັງ ແລະ ຈົດຈໍາໄວ້ວ່າ ໃນລະຫວ່າງສາມປີ ທັງກາງເວັນ ແລະ ກາງຄືນ ຂ້າພະເຈົ້າບໍ່ໄດ້ຢຸດຢ່ອນໃນການເຕືອນສະຕິພວກທ່ານທຸກຄົນດ້ວຍນໍ້າຕາໄຫຼ.” {AA 395.1}

// {AA 395.2}

ອາຈານໂປໂລໄດ້ກ່າວຕໍ່ວ່າ: “ມາບັດນີ້ ຂ້າພະເຈົ້າຂໍຝາກພວກທ່ານໄວ້ກັບພຣະເຈົ້າ ແລະ ໄວ້ກັບພຣະທໍາອັນປະກອບດ້ວຍພຣະຄຸນ, ພຣະທໍານັ້ນມີຣິດອໍານາດທີ່ຈະສ້າງພວກທ່ານຂຶ້ນໄດ້ ແລະ ຈະໃຫ້ພວກທ່ານໄດ້ຮັບມໍຣະດົກ ເຊິ່ງພຣະເຈົ້າມີໄວ້ສໍາລັບຜູ້ຖືກຊໍາລະໃຫ້ບໍຣິສຸດຂອງພຣະອົງທຸກຄົນ. ຂ້າພະເຈົ້າບໍ່ໄດ້ໂລບເອົາເງິນ, ເອົາຄໍາ ຫຼືເອົາເສື້ອຜ້າຂອງຜູ້ໃດຜູ້ໜຶ່ງ.” ສະມາຊິກຜູ້ເຊື່ອໃນເມືອງເອເຟໂຊບາງຄົນຮັ່ງມີ ແຕ່ອາຈານໂປໂລບໍ່ເຄີຍສະແຫວງຫາຜົນປະໂຫຍດຈາກພວກເຂົາ. ເພິ່ນບໍ່ໄດ້ຮຽກຮ້ອງໃຫ້ພວກເຂົາເອົາໃຈໃສ່ຄວາມຍົກເອົາຄວາມຂາດເຂີນຂອງເພິ່ນມາເວົ້າ ເພາະວ່າບໍ່ແມ່ນສ່ວນໜຶ່ງຂອງຂ່າວປະເສີດ, ແຕ່ປະກ່າດວ່າ: “ຂ້າພະເຈົ້າໃຊ້ມືທັງສອງຂອງຂ້າພະເຈົ້ານີ້ແຫຼະເຮັດວຽກ ເພື່ອຈັດຫາທຸກສິ່ງທີ່ເພື່ອນຮ່ວມງານກັບຂ້າພະເຈົ້າຕ້ອງການ.” ເຖິງວ່າເຮັດວຽກໜັກ ແລະ ເດີນທາງຍາວໄກເພື່ອຮັບໃຊ້ພຣະຄຣິສ ອາຈານໂປໂລກໍຍັງສາມາດຫາລ້ຽງຕົນເອງໄດ້ ແລະ ສາມາດເກັບແຮໄວ້ຈໍານວນໜຶ່ງເພື່ອຊ່ວຍເຫຼືອເພື່ອນຮ່ວມງານ ແລະ ບັນເທົາທຸກໃຫ້ຄົນຍາກຈົນທີ່ຄູ່ຄວນຕໍ່ຄວາມຊ່ວຍເຫຼືອ. ເພິ່ນເຮັດສິ່ງນີ້ໄດ້ກໍຍ້ອນຄວາມດຸໝັ່ນຂະຫຍັນພຽນ ແລະ ການປະຫຍັດມັດທະຍັດ. ເພິ່ນໄດ້ຍົກເອົາຕົນເອງມາເປັນແບບຢ່າງວ່າ: “ຂ້າພະເຈົ້າໄດ້ເປັນແບບຢ່າງໃຫ້ພວກທ່ານເຫັນໃນທຸກສິ່ງວ່າ ດ້ວຍການເຮັດວຽກອັນໜັກໜ່ວງແບບນີ້ ຈຶ່ງຈະຊ່ວຍເຫຼືອຄົນຍາກຈົນໄດ້, ໂດຍໃຫ້ຄິດເຖິງຖ້ອຍຄໍາທີ່ພຣະເຢຊູເຈົ້າເອງໄດ້ກ່າວວ່າ, ‘ການໃຫ້ເປັນເຫດໃຫ້ມີຄວາມສຸກຫຼາຍກວ່າການຮັບ.’” {AA 395.2}

// {AA 396.1}

“ເມື່ອໂປໂລກ່າວເຊັ່ນນີ້ຈົບລົງແລ້ວ ເພິ່ນກໍຄຸເຂົ່າລົງພາວັນນາອະທິຖານຮ່ວມກັບຄົນເຫຼົ່ານັ້ນ. ທຸກຄົນຈຶ່ງຮ້ອງໄຫ້ ແລະ ກອດສັ່ງລາເພິ່ນດ້ວຍຄວາມຮັກແພງ. ພວກເຂົາໂສກເສົ້າຫຼາຍໂດຍສະເພາະຍ້ອນເພິ່ນໄດ້ກ່າວວ່າ ພວກເຂົາຈະບໍ່ເຫັນໜ້າເພິ່ນອີກເລີຍ ແລ້ວພວກເຂົາກໍພາກັນໄປສົ່ງເພິ່ນເຖິງເຮືອ.” {AA 396.1}

// {AA 396.2}

ຫຼັງຈາກເມືອງມີເລໂຕ ຄະນະເດີນທາງໄດ້ຂຶ້ນເຮືອ “ຕົງໄປເກາະໂກດ ແລະ ອີກວັນໜຶ່ງກໍມາເຖິງເກາະໂຣໂດ ຈາກທີ່ນັ້ນ…ກໍໄປເຖິງເມືອງປາຕາຣາ” ຢູ່ຝັ່ງຕາເວັນຕົກສ່ຽງໃຕ້ຂອງແຂວງເອເຊຍ ແລະ “ໄດ້ພົບເຮືອລໍາໜຶ່ງເຊິ່ງໃກ້ຈະຂ້າມໄປແຂວງຟອຍນີເຊີຍ” ດັ່ງນັ້ນ ພວກເພິ່ນຈຶ່ງ “ລົງເຮືອລໍານີ້ ແລະ ເດີນທາງໄປຕໍ່.” ເຮືອລໍາດັ່ງກ່າວໄປຈອດເອົາສິນຄ້າລົງຢູ່ທ່າເມືອງຕີເຣ. ພວກເພິ່ນພົບສາວົກຈໍານວນໜຶ່ງ ແລະ ໄດ້ຮັບອະນຸຍາດພັກຢູ່ນໍາພວກເຂົາເປັນເວລາເຈັດວັນ. ພຣະວິນຍານບໍຣິສຸດຊົງເຕືອນພວກຜູ້ເຊື່ອເຫຼົ່ານີ້ເຖິງ ໄພອັນຕະລາຍທີ່ຄອຍຖ້າອາຈານໂປໂລຢູ່ໃນນະຄອນເຢຣູຊາເລັມ. ພວກເຂົາຈຶ່ງ “ບອກໂປໂລບໍ່ໃຫ້ໄປຍັງນະຄອນເຢຣູຊາເລັມ.” ແຕ່ອາຈານໂປໂລບໍ່ຍອມໃຫ້ຄວາມຢ້ານ ອັນຕະລາຍຫຼື(ຄວາມ)ຢ້ານຕິດຄຸກຂັດຂວາງເປົ້າໝາຍຂອງຕົນ. {AA 396.2}

// {AA 396.3}

ຫຼັງໃຊ້ເວລາອາທິດໜຶ່ງຢູ່ເມືອງຕີເຣ ຜູ້ເຊື່ອທັງຫຼາຍໃນເມືອງນີ້ພ້ອມກັບລູກເມຍຈຶ່ງພາກັນໄປສົ່ງອາຈານໂປໂລຢູ່ເຮືອ. ກ່ອນຂຶ້ນເຮືອ ພວກເຂົາໄດ້ຄຸເຂົ່າລົງອະທິຖານເຜື່ອເພິ່ນ ແລະ ເພິ່ນເອງກໍໄດ້ອະທິຖານເພື່ອພວກເຂົາ. {AA 396.3}

// {AA 397.1}

ຫຼັງຈາກນັ້ນ ພວກເພິ່ນກໍລ່ອງເຮືອລົງທາງທິດໃຕ້ຮອດເມືອງກາຍຊາເຣຍ ແລະ “ໄດ້ພັກຢູ່ທີ່ເຮືອນຂອງຟີລິບຜູ້ປະກາດຂ່າວປະເສີດ ທີ່ເປັນຜູ້ໜຶ່ງໃນພວກເຈັດຄົນທີ່ໄດ້ຖືກເລືອກໃຫ້ເປັນຜູ້ຊ່ວຍໃນນະຄອນເຢຣູຊາເລັມ.” ອາຈານໂປໂລໄດ້ພັກຢູ່ໃນເມືອງນີ້ຢ່າງມີຄວາມສຸກເປັນເວລາຫຼາຍວັນ ເປັນຄັ້ງສຸດທ້າຍທີ່ເພິ່ນເປັນອິດສະຫຼະໄປອີກດົນ. {AA 397.1}

// {AA 397.2}

ລູກາໄດ້ເລົ່າວ່າ ໃນຂະນະທີ່ພັກເຊົາຢູ່ເມືອງກາຍຊາເຣຍ “ມີຜູ້ທໍານວາຍຄົນໜຶ່ງທີ່ລົງມາຈາກແຂວງຢູດາຍຊື່ວ່າ ອາຄະໂບ. ລາວມາຫາພວກເຮົາ ແລະ ເອົາສາຍຮັດແອວຂອງໂປໂລມັດຕີນມັດມືຂອງຕົນເອງ ແລະ ກ່າວວ່າ, ‘ພຣະວິນຍານບໍຣິສຸດເຈົ້າກ່າວດັ່ງນີ້: ເຈົ້າຂອງສາຍຮັດແອວນີ້ຈະຖືກມັດຢ່າງດຽວກັນນີ້ໂດຍພວກຢິວໃນນະຄອນເຢຣູຊາເລັມ ແລະ ພວກເຂົາຈະມອບເພິ່ນໃຫ້ແກ່ຄົນຕ່າງຊາດ.’” {AA 397.2}

// {AA 397.3}

ລູກາເລົ່າຕໍ່ວ່າ: “ເມື່ອໄດ້ຍິນເຊັ່ນນີ້ແລ້ວ ພວກເຮົາກັບຄົນອື່ນໆຢູ່ໃນທີ່ນັ້ນຕ່າງກໍວອນຂໍໂປໂລບໍ່ໃຫ້ໄປຍັງນະຄອນເຢຣູຊາເລັມ.” ແຕ່ວ່າອາຈານໂປໂລບໍ່ຫັນເຫຈາກໜ້າທີ່. ເພິ່ນຈະປະຕິບັດຕາມແບບຢ່າງຂອງພຣະຄຣິສ ເຖິງວ່າຈະຕ້ອງຖືກຂັງຄຸກຫຼືຖືກຂ້າຖິ້ມກໍຕາມ ຈຶ່ງຕອບພວກເຂົາວ່າ: “ເປັນຫຍັງພວກເຈົ້າຈຶ່ງຮ້ອງໄຫ້ ແລະ ເຮັດໃຫ້ເຮົາເສຍກໍາລັງໃຈເຊັ່ນນີ້? ເຮົາຕຽມພ້ອມບໍ່ແມ່ນແຕ່ໃຫ້ພວກເຂົາມັດເຮົາໃນນະຄອນເຢຣູຊາເລັມເທົ່ານັ້ນ ແຕ່ພ້ອມທີ່ຈະຕາຍຢູ່ໃນທີ່ນັ້ນອີກດ້ວຍ ເພື່ອເຫັນແກ່ພຣະນາມຂອງອົງພຣະເຢຊູເຈົ້າ.” ເມື່ອເຫັນວ່າພວກຕົນໄດ້ເຮັດໃຫ້ອາຈານໂປໂລເສຍໃຈ ແຕ່ບໍ່ສາມາດປ່ຽນໃຈເພິ່ນໄດ້ ພວກເຂົາກໍເຊົາ ແລະ ກ່າວວ່າ: “ຂໍໃຫ້ເປັນໄປຕາມນໍ້າພຣະໄທຂອງອົງພຣະຜູ້ເປັນເຈົ້າເທີ້ນ.” {AA 397.3}

// {AA 397.4}

ໃນທີ່ສຸດກໍຕ້ອງອໍາລາເມືອງກາຍຊາເຣຍ. ພວກຜູ້ເຊື່ອຈໍານວນໜຶ່ງໃນເມືອງນີ້ໄດ້ຮ່ວມເດີນທາງໄປນໍາອາຈານໂປໂລ ແລະ ຜູ້ຮ່ວມເດີນທາງຄົນອື່ນໆມຸ່ງໜ້າສູ່ນະຄອນເຢຣູຊາເລັມ. ໃນລະຫວ່າງການເດີນທາງນັ້ນ ຈິດໃຈຂອງພວກເຂົາເຈັບປວດຍ້ອນໄພອັນຕະລາຍທີ່ຄອຍຖ້າຢູ່ຂ້າງໜ້າ. {AA 397.4}

// {AA 397.5}

ອາຈານໂປໂລບໍ່ເຄີຍເດີນທາງໄປກຸງເຢຣູຊາເລັມດ້ວຍຈິດໃຈໂສກເສົ້າແບບນີ້ຈັກເທື່ອ. ເພິ່ນຮູ້ວ່າ ຫມູ່ມິດໃນເມືອງນັ້ນມີໜ້ອຍ ແຕ່ສັດຕູມີຫຼາຍ. ເພິ່ນເດີນທາງເຂົ້າໃກ້ນະຄອນເຢຣູຊາເລັມຊັກໄຊ້ ເຊິ່ງເປັນນະຄອນທີ່ປະຕິເສດ ແລະ ເຂັ່ນຂ້າພຣະບຸດຂອງພຣະເຈົ້າ ແລະ ບັດນີ້ຄວາມໂກດຮ້າຍຂອງພຣະເຈົ້າຈ້ອງຈະຕົກຖືກຊາວນະຄອນນັ້ນ. ເພິ່ນລະນຶກເຖິງອະດີດ ແລະ ອະຄະຕິອັນຂົມຂື່ນຂອງຕົນຕໍ່ຜູ້ທີ່ຕິດຕາມຂອງພຣະຄຣິສ. ມາບັດນີ້ຈິດໃຈຂອງເພິ່ນຮູ້ສຶກສົງສານຄົນຮ່ວມຊາດທີ່ຫຼົງເຊື່ອຜິດ. ແຕ່ວ່າຄວາມຫວັງທີ່ຈະຊ່ວຍພວກເຂົານັ້ນມີໜ້ອຍເຫຼືອເກີນ. ຄວາມປ່ວງບ້າຕາບອດທີ່ເຄີຍເຜົາໄໝ້ຢູ່ໃນໃຈຂອງອາຈານໂປໂລ ບັດນີ້ໄດ້ລຸກໄໝ້ຢູ່ໃນຈິດໃຈຂອງຄົນໝົດຊາດເພື່ອຕໍ່ສູ້ເພິ່ນເອງ. {AA 397.5}

// {AA 398.1}

ແມ່ນແຕ່ພີ່ນ້ອງຜູ້ເຊື່ອເອງກໍຍັງບໍ່ສາມາດຄາດຫວັງໃຫ້ເຫັນອົກເຫັນໃຈ ແລະ ສະໜັບໜູນອາຈານໂປໂລ. ພວກຢິວທີ່ບໍ່ກັບໃຈໄດ້ຕິດຕາມສອດແນມອາຈານໂປໂລທຸກບາດກ້າວ ແລະ ກະຈາຍຂ່າວຮ້າຍກ່ຽວກັບເພິ່ນ ແລະ ວຽກງານການປະກາດທົ່ວນະຄອນເຢຣູຊາເລັມ ໂດຍທາງຄໍາເວົ້າ ແລະ ຈົດໝາຍ ຈົນແມ່ນແຕ່ອັກຄະສາວົກ ແລະ ພວກເຖົ້າແກ່ຂອງຄຣິສຕະຈັກບາງຄົນກໍເຊື່ອວ່າເປັນຄວາມຈິງ. ຄົນເຫຼົ່ານີ້ຈຶ່ງບໍ່ກ່າວປົກປ້ອງອາຈານໂປໂລ ແລະ ບໍ່ຢາກຄົບຫາສະມາຄົມກັບເພິ່ນ. {AA 398.1}

// {AA 398.2}

ເຖິງວ່າສະຖານການຮອບດ້ານບໍ່ເປັນໃຈ ແຕ່ອາຈານໂປໂລກໍບໍ່ໄດ້ທໍ້ຖອຍ. ເພິ່ນໄວ້ວາງໃຈວ່າພຣະເຈົ້າຜູ້ຊົງປ່ຽນຈິດໃຈຂອງເພິ່ນຈະປ່ຽນແປງຈິດໃຈຂອງຄົນຮ່ວມຊາດດ້ວຍ ແລະ ໄວ້ວາງໃຈວ່າພຣະອາຈານທີ່ສາວົກເຫຼົ່ານັ້ນຮັກແພງນັ້ນຈະຊົງຫຼອມຈິດໃຈຂອງພວກເຂົາກັບຈິດໃຈຂອງເພິ່ນເຂົ້າເປັນອັນໜຶ່ງອັນດຽວກັນເພື່ອການປະກາດຂ່າວປະເສີດ. {AA 398.2}
