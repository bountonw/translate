= 6

== ຢູ່ປະຕູພຣະວິນຫານ

==== ອີງຕາມ ກິດຈະການ 3; 4:1–31.

// {AA 57.1}

ສາວົກຂອງພຣະເຢຊູຮູ້ສຶກຢ່າງຊາບຊຶ່ງວ່າຕົນຂາດປະສິດທິພາບພຽງໃດ. ດ້ວຍຄວາມຖ່ອມຕົວ ແລະ ການອະທິຖານ ພວກເຂົາໄດ້ມອບຄວາມອ່ອນແອຂອງຕົນໄວ້ໃນກໍາລັງຂອງພຣະຄຣິສ, ມອບຄວາມໂງ່ຈ້າໄວ້ໃນສະຕິປັນຍາຂອງພຣະອົງ, ມອບຄວາມໄຮ້ຄ່າໄວ້ໃນຄວາມຊອບທໍາຂອງພຣະອົງ, ແລະ ມອບຄວາມທຸກຍາກໄວ້ໃນຊັບສົມບັດອັນເຫຼືອຄັນນານັບຂອງພຣະອົງ. ເມື່ອໄດ້ຮັບກໍາລັງ ແລະ ມີຄວາມພ້ອມແລ້ວເຊັ່ນນີ້ ພວກເຂົາບໍ່ລັງເລໃຈທີ່ຈະກ້າວອອກໄປຮັບໃຊ້ພຣະອົງຜູ້ເປັນພຣະອາຈານຂອງຕົນ. {AA 57.1}

// {AA 57.2}

ບໍ່ດົນຫຼັງຈາກການສະເດັດມາຂອງພຣະວິນຍານບໍຣິສຸດ ແລະ ທັນທີຫລັງຈາກການອະທິຖານຢ່າງຈິງຈັງ ເປໂຕກັບໂຢຮັນໄດ້ເດີນທາງໄປຍັງພຣະວິຫານເພື່ອນະມັດສະການພຣະເຈົ້າ. ຢູ່ທາງເຂົ້າພຣະວິຫານຊື່ວ່າ ປະຕູງາມ ມີຄົນເປ້ຍຄົນໜຶ່ງ ອາຍຸສີ່ສິບປີ ເປັນເປ້ຍມາແຕ່ເກີດ; ຊີວິດຂອງລາວມີແຕ່ຄວາມເຈັບໄຂ້ໄດ້ປ່ວຍ. ຊາຍຜູ້ເຄາະຮ້າຍນີ້ປາຖະໜາຢາກເຫັນພຣະເຢຊູມາດົນ ເພື່ອວ່າຈະໄດ້ຮັບການປິ່ນປົວໃຫ້ຫາຍດີ; ແຕ່ວ່າລາວຢູ່ໃນສະພາບທີ່ເກືອບຈະຊ່ວຍເຫລືອຕັວເອງບໍ່ໄດ້ ແລະ ລາວຢູ່ຫ່າງໄກຈາກບ່ອນທີ່ພຣະເຢຊູຜູ້ເປັນແພດຜູ້ປະເສີດກຳລັງຊ່ວຍເຫລືອປະຊາຊົນໃນຂະນະນັ້ນ. ໃນທີ່ສຸດລາວກໍຮ້ອງຂໍໃຫ້ຄົນຊ່ວຍພາລາວໄປປະຕູພຣະວິຫານ ແຕ່ພໍໄປຮອດກໍພົບວ່າ ພຣະເຢຊູຜູ້ທີ່ຕົນຝາກຄວາມຫວັງໄວ້ນັ້ນກໍຖືກຂ້າຢ່າງທາລຸນສາແລ້ວ. {AA 57.2}

// {AA 58.1}

ຄວາມຜິດຫວັງຂອງຊາຍຄົນນີ້ໄດ້ເຮັດໃຫ້ຜູ້ທີ່ຮູ້ຈັກລາວສົງສານ ເພາະພວກເຂົາຮູ້ວ່າລາວມີຄວາມຈົດຈໍຢາກໃຫ້ພຣະເຢຊູປິ່ນປົວໃຫ້ດີ ແລະ ແຕ່ລະມື້ພວກເຂົາກໍໄດ້ຫາມລາວໄປວາງໄວ້ຢູ່ປະຕູພຣະວິຫານ ເພື່ອໃຫ້ຄົນທີ່ກາຍໄປກາຍມາໄດ້ໃຫ້ທານ. ພໍເປໂຕກັບໂຢຮັນຜ່ານມາ ຊາຍເປ້ຍຄົນດັ່ງກ່າວກໍຮ້ອງຂຶ້ນຂໍເງິນ. ພວກເຂົາສົງສານ ແລະ ເປໂຕໄດ້ເວົ້າຂຶ້ນວ່າ: “‘ຈົ່ງເບິ່ງພວກເຮົາ.’ ດັ່ງນັ້ນ ລາວຈິ່ງເບິ່ງເປໂຕ ແລະ ໂຢຮັນໂດຍນຶກວ່າຕົນຈະໄດ້ຮັບສິ່ງໃດສິ່ງໜຶ່ງຈາກຄົນທັງສອງ. ຝ່າຍເປໂຕກໍບອກແກ່ລາວວ່າ: ‘ເງິນ ແລະ ຄໍາເຮົາບໍ່ມີ.’” ເມື່ອໄດ້ຍິນວ່າພວກເຂົາບໍ່ມີເງິນ ສີໜ້າຂອງລາວກໍເສົ້າລົງ ແຕ່ສົດໃສຂຶ້ນເມື່ອເປໂຕເວົ້າຕໍ່ວ່າ: “‘ແຕ່ສິ່ງທີ່ເຮົາມີຢູ່ນັ້ນ ເຮົາຈະໃຫ້ແກ່ເຈົ້າ ຄືໃນພຣະນານແຫ່ງພຣະເຢຊູຄຣິສເຈົ້າໄທນາຊາເຣັດ ຈົ່ງຍ່າງໄປ.’ (ກິດຈະການ 3:4–6) {AA 58.1}

// {AA 58.2}

“ແລ້ວເປໂຕກໍຈັບມືຂວາຂອງຊາຍຄົນນັ້ນດຶງຂຶ້ນ ໃນທັນໃດນັ້ນ ຕີນ ແລະ ຂໍ່ຕີນຂອງລາວກໍມີແຮງຂຶ້ນມາ, ລາວໂດດຢືນຂຶ້ນ ແລະ ເລີ່ມຕົ້ນຍ່າງໄປມາ ແລະ ລາວກໍໄດ້ເຂົ້າໄປໃນພຣະວິຫານພ້ອມກັບທ່ານທັງສອງ ທັງຍ່າງທັງເຕັ້ນ ແລະ ທັງສັນລະເສີນພຣະເຈົ້າ. ປະຊາຊົນທັງຫຼາຍເຊິ່ງຢູ່ໃນທີ່ນັ້ນໄດ້ເຫັນລາວຍ່າງໄປມາ ແລະ ສັນລະເສີນພຣະເຈົ້າ ຈຶ່ງຈື່ໄດ້ວ່າລາວເປັນຄົນເປ້ຍທີ່ເຄີຍນັ່ງຂໍທານຢູ່ປະຕູງາມ. ທຸກຄົນຕ່າງກໍງຶດປະຫຼາດອັດສະຈັນໃຈໃນເຫດການທີ່ເກີດຂຶ້ນກັບຄົນນີ້. (ກິດຈະການ 3:7–10) {AA 58.2}

// {AA 58.3}

“ຂະນະທີ່ຊາຍຄົນນີ້ຍັງເກາະແຂນເປໂຕ ແລະ ໂຢຮັນຢູ່ທີ່ລະບຽບໂຊໂລໂມນ ປະຊາຊົນທັງຫຼາຍຕ່າງກໍງຶດປະຫຼາດອັດສະຈັນໃຈ ແລະ ພາກັນແລ່ນມາຫາພວກເພິ່ນ.” (ກິດຈະການ 3:11) ພວກເຂົາປະຫຼາດໃຈຍ້ອນ ເຫຼົ່າສາວົກສາມາດເຮັດການອັດສະຈັນໄດ້ຄືພຣະເຢຊູ. ແຕ່ກໍປະຕິເສດບໍ່ໄດ້ວ່າ ຊາຍຄົນທີ່ເປັນເປ້ຍມາໄດ້ສີ່ສິບປີໄດ້ຫາຍດີຈາກຄວາມເຈັບປວດ, ສາມາດໃຊ້ແຂນຂາຂອງຕົນເອງໄດ້ ແລະ ບັດນີ້ກຳລັງຊົມຊື່ນຍິນດີທີ່ໄດ້ເຊື່ອໃນພຣະເຢຊູ. {AA 58.3}

// {AA 59.1}

ເມື່ອພວກສາວົກເຫັນຄວາມງຶດງໍ້ຂອງປະຊາຊົນ ເປໂຕກ່າວວ່າ: “ເປັນຫຍັງພວກທ່ານຈຶ່ງຈ້ອງຕາເບິ່ງພວກເຮົາຢ່າງປະຫຼາດໃຈໃນເລື້ອງນີ້? ພວກທ່ານຄິດວ່າຊາຍຄົນນີ້ຍ່າງໄດ້ຍ້ອນຣິດອໍານາດຂອງພວກເຮົາບໍ?” (ກິດຈະການ 3:12) ເປໂຕໄດ້ຊີ້ແຈງໃຫ້ພວກເຂົາຮູ້ວ່າການອັດສະຈັນນັ້ນມາຈາກພຣະນາມ ແລະ ຄຸນຄວາມດີຂອງພຣະເຢຊູໄທນາຊາເຣັດ ຜູ້ທີ່ພຣະເຈົ້າຊົງບັນດານໃຫ້ເປັນຄືນມາຈາກຕາຍ. “ດ້ວຍຄວາມເຊື່ອໃນພຣະນາມຂອງພຣະອົງ ພຣະນາມນັ້ນຈຶ່ງເຮັດໃຫ້ຄົນນີ້ມີແຮງຂຶ້ນມາ ເຫດການທີ່ພວກເຈົ້າເຫັນ ແລະ ຮູ້ຈັກນີ້ເກີດຂຶ້ນໄດ້ກໍເພາະດ້ວຍຄວາມເຊື່ອໃນພຣະນາມພຣະເຢຊູເຈົ້າ ທີ່ເຮັດໃຫ້ຊາຍຄົນນີ້ຫາຍດີເປັນປົກກະຕິຕໍ່ໜ້າພວກທ່ານທຸກຄົນ ດັ່ງທີ່ພວກທ່ານໄດ້ເຫັນຢູ່ນີ້.” (ກິດຈະການ 3:16) {AA 59.1}

// {AA 59.2}

ສາວົກທັງສອງໄດ້ເວົ້າເຖິງຄວາມຜິດບາບຂອງຊາວຢິວຢ່າງຈະແຈ້ງ ທີ່ພວກເຂົາປະຕິເສດ ແລະ ເຂັ່ນຂ້າພຣະເຢຊູອົງຜູ້ໃຫ້ຊີວິດ ແຕ່ພວກເພິ່ນກໍລະມັດລະວັງບໍ່ເຮັດໃຫ້ປະຊາຊົນສິ້ນຫວັງ. ເປໂຕກ່າວວ່າ: “ພວກທ່ານໄດ້ປະຕິເສດພຣະອົງຜູ້ບໍຣິສຸດ ແລະ ຊອບທໍາ, ແຕ່ຂໍຮ້ອງປີລາດໃຫ້ເຮັດຕາມໃຈພວກທ່ານ ໂດຍໃຫ້ເພິ່ນປ່ອຍຜູ້ຂ້າຄົນໃຫ້ແກ່ທ່ານທັງຫຼາຍ. ທ່ານທັງຫຼາຍຈຶ່ງໄດ້ຂ້າຜູ້ທີ່ເຮັດໃຫ້ມີຊີວິດອັນແທ້ຈິງ ແຕ່ພຣະເຈົ້າໄດ້ຊົງບັນດານໃຫ້ພຣະອົງເປັນຄືນມາຈາກຕາຍ ຝ່າຍພວກເຮົາກໍເປັນພະຍານໃນເລື່ອງນີ້ໄດ້.” “ມາບັດນີ້ ພີ່ນ້ອງທັງຫຼາຍເອີຍ ຂ້າພະເຈົ້າຮູ້ວ່າສິ່ງທີ່ພວກທ່ານກັບບັນດາຜູ້ນໍາຂອງພວກທ່ານໄດ້ເຮັດຕໍ່ພຣະເຢຊູເຈົ້ານັ້ນ ກໍເຮັດໄປດ້ວຍຄວາມບໍ່ຮູ້ບໍ່ເຂົ້າໃຈ. ແຕ່ເຫດການເຫຼົ່ານັ້ນ ທີ່ພຣະເຈົ້າໄດ້ຊົງປະກາດໄວ້ລ່ວງໜ້າ ໂດຍປາກຂອງຜູ້ທໍານວາຍທັງໝົດວ່າ, ພຣະຄຣິສຂອງພຣະເຈົ້າຕ້ອງທົນທຸກທໍລະມານ ພຣະອົງຈຶ່ງຊົງໃຫ້ສໍາເລັດດັ່ງນີ້.” (ກິດຈະການ 3:14–15, 17–18) ເປໂຕຍັງໄດ້ປະກາດອີກວ່າ ພຣະວິນຍານບໍຣິສຸດຊົງເອີ້ນພວກເຂົາໃຫ້ກັບໃຈຫັນມາຮັບເຊື່ອ ແລະ ຢືນຢັນໝັ້ນແກ່ນວ່າບໍ່ມີຫົນທາງໃດເຮັດໃຫ້ລອດພົ້ນໄດ້ນອກຈາກພຣະຄຸນຂອງພຣະເຢຊູຜູ້ທີ່ພວກເຂົາໄດ້ຄຶງໄວ້ທີ່ໄມ້ກາງແຂນ. ມີແຕ່ຄວາມເຊື່ອໃນພຣະອົງເທົ່ານັ້ນທີ່ຈະໃຫ້ອະໄພຄວາມຜິດບາບຂອງພວກເຂົາໄດ້. {AA 59.2}

// {AA 59.3}

“ດັ່ງນັ້ນ ຈົ່ງຖິ້ມໃຈເກົ່າເອົາໃຈໃໝ່ ໂດຍຫັນຄືນມາຫາພຣະເຈົ້າ ເພື່ອພຣະອົງຈະອະໄພບາບກຳໃຫ້ພວກທ່ານ, ເພື່ອເວລາແຫ່ງຄວາມພັກຜ່ອນຢ່ອນໃຈ ຈະໄດ້ມາຈາກພຣະພັກຂອງອົງພຣະຜູ້ເປັນເຈົ້າ.” (ກິດຈະການ 3:19–20) {AA 59.3}

// {AA 60.1}

“ທ່ານທັງຫຼາຍເປັນລູກຫຼານຜູ້ທໍານວາຍ ແລະ ຂອງພັນທະສັນຍາທີ່ພຣະເຈົ້າໄດ້ຊົງສັນຍາໄວ້ແຕ່ບັນພະບຸລຸດຂອງທ່ານ ຄືໄດ້ກ່າວກັບອັບຣາຮາມວ່າ, ‘ຄອບຄົວທັງໝົດທົ່ວແຜ່ນດິນໂລກຈະໄດ້ຮັບພຣະພອນ ເພາະເຊື້ອສາຍຂອງເຈົ້າ.’ ເມື່ອພຣະເຈົ້າໄດ້ຊົງບັນດານໃຫ້ອົງຜູ້ຮັບໃຊ້ຂອງພຣະອົງເປັນຄືນມາແລ້ວ ກໍຊົງໃຊ້ພຣະອົງມາຍັງທ່ານທັງຫຼາຍກ່ອນ ເພື່ອອວຍພຣະພອນແກ່ພວກທ່ານ ໂດຍໃຫ້ທຸກຄົນກັບຈາກການຊົ່ວຮ້າຍຂອງຕົນ.” (ກິດຈະການ 3:25–26) {AA 60.1}

// {AA 60.2}

ສາວົກທັງສອງຈຶ່ງເທດສະໜາເລື່ອງການເປັນຄືນມາຈາກຕາຍຂອງພຣະເຢຊູຢ່າງນີ້ແຫຼະ. ຜູ້ຟັງຫຼາຍຄົນລໍຄອຍຄໍາພະຍານນີ້ ແລະ ເມື່ອໄດ້ຍິນແລ້ວຈຶ່ງຮັບເຊື່ອ. ຄໍາເທດສະໜາດັ່ງກ່າວເຮັດໃຫ້ພວກເຂົາຈື່ຖ້ອຍຄໍາທີ່ພຣະເຢຊູໄດ້ກ່າວໄວ້ ແລະ ພວກເຂົາກໍຕັດສິນໃຈຮັບເອົາຂ່າວປະເສີດຮ່ວມກັບຄົນອື່ນໆ. ເມັດພືດແຫ່ງຄວາມຈິງທີ່ພຣະເຢຊູໄດ້ຫວ່ານນັ້ນກໍງອກຂຶ້ນຈົນເປັນໝາກຜົນ. {AA 60.2}

// {AA 60.3}

ໃນຂະນະທີ່ສາວົກທັງສອງກໍາລັງເວົ້າຢູ່ນັ້ນ “ພວກປະໂຣຫິດ ພວກເຈົ້າໜ້າທີ່ເຝົ້າຍາມພຣະວິຫານ ແລະ ພວກຊາດູກາຍກໍມາຫາທ່ານທັງສອງ. ພວກເຂົາຂັດເຄືອງໃຈໃນການທີ່ທ່ານທັງສອງໄດ້ສັ່ງສອນ ແລະ ປະກາດແກ່ພົນລະເມືອງເຖິງເລື່ອງການເປັນຄືນມາຈາກຕາຍ ໂດຍອ້າງວ່າ ພຣະເຢຊູເຈົ້າຄືນພຣະຊົນແລ້ວ.” (ກິດຈະການ 4:1–2) {AA 60.3}

// {AA 60.4}

ຫຼັງຈາກການຟື້ນຄືນມາຈາກຕາຍຂອງພຣະເຢຊູ ພວກປະໂຣຫິດໄດ້ປະກາດທົ່ວທຸກຫົນແຫ່ງວ່າພວກສາວົກໄດ້ໄປລັກເອົາພຣະສົບຂອງພຣະອົງໃນເວລາທີ່ທະຫານໂຣມັນຍາມອຸບໂມງຫຼັບຢູ່. ບໍ່ແມ່ນເລື່ອງແປກໃຈທີ່ພວກເຂົາຂັດເຄືອງໃຈເມື່ອໄດ້ຍິນເປໂຕກັບໂຢຮັນຢືນປ່າວປະກາດວ່າພຣະເຢຊູຜູ້ທີ່ພວກຕົນຂ້ານັ້ນໄດ້ຟື້ນຂຶ້ນມາ. ພວກຊາດູກາຍໂດຍສະເພາະແມ່ນໃຈຮ້າຍຫຼາຍ ເພາະເຫັນວ່າເລື່ອງນີ້ກະທົບຕໍ່ຫຼັກຄໍາສອນ ແລະ ຊື່ສຽງຂອງພວກເຂົາ. {AA 60.4}

// {AA 60.5}

ຜູ້ຮັບເຊື່ອຄໍາສອນໃໝ່ນີ້ໄດ້ເພີ່ມຂຶ້ນຢ່າງໄວວາ. ທັງພວກຟາຣີຊາຍ ແລະ ພວກຊາດູກາຍເຫັນດີເປັນເອກະພາບກັນວ່າ ຖ້າປ່ອຍໃຫ້ພວກອາຈານໃໝ່ສິດສອນຕາມໃຈ ຢ້ານວ່າພວກຕົນກໍຈະສູນເສຍອິດທິພົນຫຼາຍກວ່າເມື່ອພຣະເຢຊູຍັງມີຊີວິດຢູ່. ສະນັ້ນຫົວໜ້າທະຫານຍາມພຣະວິຫານພ້ອມກັບພວກຊາດູກາຍບາງຄົນໄດ້ໄປຈັບເປໂຕກັບໂຢຮັນໄປຂັງຄຸກ ເພາະວ່າຄຳ່ຫຼາຍແລ້ວ ບໍ່ສາມາດດໍາເນີນຄະດີໄດ້. {AA 60.5}

// {AA 61.1}

ສັດຕູຂອງພວກສາວົກເຫຼົ່ານັ້ນກໍຕ້ອງເຊື່ອວ່າພຣະເຢຊູໄດ້ເປັນຄືນມາຈາກຕາຍ. ຫຼັກຖານນັ້ນຊັດເຈນ ບໍ່ມີຂໍ້ສົງໃສ. ເຖິງຢ່າງໃດກໍຕາມ ພວກເຂົາໃຈແຂງກະດ້າງ ປະຕິເສດບໍ່ຍອມຮັບຄວາມຜິດອັນຊົ່ວຮ້າຍໃນການຂ້າພຣະເຢຊູ. ພວກຜູ້ນໍາຢິວໄດ້ຍິນຫຼັກຖານຫຼາຍຢ່າງວ່າຄໍາສັ່ງສອນຂອງພວກສາວົກນັ້ນໄດ້ຮັບການດົນບັນດານໃຈຈາກພຣະວິນຍານບໍຣິສຸດ ແຕ່ພວກເຂົາກໍຍັງຕໍ່ຕ້ານຄວາມຈິງຢ່າງດື້ດ້ານ. ພຣະຄຣິສບໍ່ໄດ້ສະເດັດມາຕາມລັກສະນະທີ່ພວກເຂົາຄາດຫວັງ ແລະ ເຖິງວ່າມີບາງຄັ້ງທີ່ຕົນຕ້ອງຍອມຮັບວ່າພຣະອົງເປັນພຣະບຸດຂອງພຣະເຈົ້າ ແຕ່ພວກເຂົາໄດ້ປະຕິເສດຄວາມຮູ້ສຶກນັ້ນ ແລະ ຄຶງພຣະອົງເທິງໄມ້ກາງແຂນ. ພຣະເຈົ້າຊົງມີພຣະຄຸນ ແລະ ໄດ້ປະທານຫຼັກຖານເພີ່ມເຕີມໃຫ້ພວກເຂົາອີກ. ມາບັດນີ້ພຣະອົງໄດ້ໃຫ້ໂອກາດແກ່ພວກເຂົາໃຫ້ກັບມາຫາພຣະອົງ ຄືພຣະອົງໄດ້ໃຊ້ພວກສາວົກມາເພື່ອບອກວ່າ ພວກຕົນໄດ້ຂ້າພຣະເຢຊູ ອົງຜູ້ໃຫ້ຊີວິດ ແລະ ໂດຍຂໍ້ກ່າວຫາອັນຮ້າຍແຮງນີ້ພຣະອົງຈຶ່ງໃຫ້ໂອກາດແກ່ພວກອາຈານຢິວໃຫ້ກັບໃຈຈາກຄວາມຜິດບາບ. ແຕ່ຍ້ອນໝັ້ນໃຈໃນຄວາມຊອບທໍາຂອງຕົນເອງ ພວກເຂົາຈຶ່ງບໍ່ຍອມຮັບວ່າ ພວກສາວົກກຳລັງກ່າວໂດຍການຊີ້ນຳຂອງພຣະວິນຍານບໍຣິສຸດ. {AA 61.1}

// {AA 61.2}

ຫຼັງຈາກທີ່ພວກປະໂຣຫິດຕັດສິນໃຈຕໍ່ຕ້ານພຣະຄຣິສແລ້ວ ທຸກຄັ້ງທີ່ຂັດຂືນພຣະວິນຍານບໍຣິສຸດກໍເປັນແຮງບັນດານໃຈໃຫ້ຂັດຂືນຕໍ່ໄປ ຄວາມດື້ດ້ານຂອງພວກເຂົາເພີ່ມຂຶ້ນເລື້ອຍໆ. ບໍ່ແມ່ນຍ້ອນຍອມຮັບບໍ່ໄດ້ ແຕ່ພວກເຂົາບໍ່ຍອມຮັບຕ່າງຫາກ. ພວກເຂົາຖືກຕັດອອກຈາກຄວາມພົ້ນບໍ່ແມ່ນຍ້ອນວ່າມີຄວາມຜິດ ແລະ ສົມຄວນຕາຍ ບໍ່ແມ່ນຍ້ອນພວກເຂົາໄດ້ຂ້າພຣະບຸດຂອງພຣະເຈົ້າ ແຕ່ຍ້ອນພວກເຂົາຕໍ່ຕ້ານພຣະເຈົ້າ. ພວກປະໂຣຫິດໄດ້ປະຕິເສດຄວາມຈິງສະເໝີມາ ແລະ ຂັດຂວາງການຕັກເຕືອນຂອງພຣະວິນຍານບໍຣິສຸດ. ອິດທິພົນທີ່ຄອບງຳຄົນທີ່ບໍ່ເຊື່ອຟັງກໍໄດ້ຄວບຄຸມພວກເຂົາໃຫ້ຂົ່ມເຫັງຄົນທີ່ພຣະເຈົ້າຊົງໃຊ້ມາ. ຄວາມມຸ່ງຮ້າຍຂອງພວກເຂົາເພີ່ມຂຶ້ນເລື່ອຍໆທຸກຄັ້ງທີ່ຕໍ່ຕ້ານພຣະເຈົ້າ ແລະ ຂ່າວປະເສີດຂອງພຣະອົງທີ່ຊົງມອບໃຫ້ຜູ້ຮັບໃຊ້ເປົ່າປະກາດ. ທຸກມື້ທີ່ພວກເຂົາບໍ່ຍອມຖິ້ມໃຈເກົ່າເອົາໃຈໃໝ່ເປັນການຕໍ່ຕ້ານພຣະເຈົ້າຄັ້ງໃໝ່ ເຊິ່ງເປັນເຫດໃຫ້ພວກຜູ້ນຳຢິວຕ້ອງລໍຖ້າເກັບກ່ຽວໝາກຜົນຕາມທີ່ຕົນໄດ້ຫວ່ານລົງ. {AA 61.2}

// {AA 62.1}

ຄວາມໂກດຮ້າຍຂອງພຣະເຈົ້າຕົກຖືກຄົນບາບບໍ່ແມ່ນຍ້ອນຄວາມບາບທີ່ພວກເຂົາໄດ້ກະທໍາເທົ່ານັ້ນ ແຕ່ຍ້ອນວ່າ ເມື່ອມີການເຊື້ອເຊີນໃຫ້ຖິ້ມໃຈເກົ່າເອົາໃຈໃໝ່ ພວກເຂົາຍັງດື້ດ້ານ, ສືບຕໍ່ເຮັດບາບ ແລະ ສົບປະໝາດແສງສະຫວ່າງທີ່ຊົງປະທານໃຫ້ນັ້ນ ຖ້າພວກຜູ້ນໍາຢິວຍອມອ່ອນນ້ອມຕໍ່ອໍານາດຂອງພຣະວິນຍານບໍຣິສຸດໃນການຕັກເຕືອນຄວາມບາບ ພວກເຂົາກໍຄົງໄດ້ຮັບການອະໄພບາບແລ້ວ ແຕ່ພວກເຂົາຕັ້ງໃຈບໍ່ຍອມຮັບ. ໃນທໍານອງດຽວກັນ ເມື່ອຄົນບາບສືບຕໍ່ຂັດຂວາງ ພຣະວິນຍານບໍຣິສຸດກໍຈະບໍ່ສາມາດຊ່ວຍໄດ້. {AA 62.1}

// {AA 62.2}

ມື້ຕໍ່ມາຫຼັງຈາກຊ່ວຍຄົນເປ້ຍຄົນນັ້ນແລ້ວ ອັນນາກັບກາຢະຟາພ້ອມດ້ວຍຜູ້ຫຼັກຜູ້ໃຫຍ່ໃນພຣະວິຫານ ໄດ້ພາກັນມາເຕົ້າໂຮມເພື່ອຕັດສິນຄະດີ. ສ່ວນເປໂຕກັບໂຢຮັນໄດ້ຖືກຄຸມຕົວມາຕໍ່ໜ້າພວກເຂົາ. ສະຖານທີ່ນັ້ນເປັນບ່ອນທີ່ເປໂຕໄດ້ປະຕິເສດພຣະເຢຊູ ແລະ ບາງຄົນທີ່ໄດ້ຍິນຄໍາປະຕິເສດດັ່ງກ່າວກໍຢູ່ນຳໃນຄັ້ງນີ້. ສິ່ງນີ້ປະກົດແຈ້ງໃນໃຈຂອງເປໂຕເມື່ອເຖິງຄາວທີ່ຕົນຈະຖືກພິພາກສາ ໂດຍຫວັງວ່າຈະມີໂອກາດແກ້ຕົວເລື່ອງຄວາມຂີ້ຢ້ານຂອງຕົນ. {AA 62.2}

// {AA 62.3}

ຜູ້ທີ່ເຄີຍເຫັນເປໂຕປະຕິເສດພຣະເຢຊູກໍອວດອ້າງໃນໃຈວ່າເປໂຕຄົງຢ້ານ ຖ້າຂົ່ມຂູ່ລາວວ່າຈະຂັງຄຸກຫຼືປະຫານຊີວິດ. ແຕ່ເປໂຕໃນຄາວນັ້ນເປັນຄົນໃຈຮ້ອນ ແລະ ເພິ່ງພາຕົນເອງ ແຕກຕ່າງຈາກເປໂຕໃນປັດຈຸບັນທີ່ຢືນຢູ່ໜ້າສະພາຄົນຢິວ. ນັບຕັ້ງແຕ່ຄວາມຜິດໃນຄືນນັ້ນເປັນຕົ້ນມາ ເປໂຕໄດ້ປ່ຽນແປງໃໝ່ ບໍ່ອວດອ້າງຫຼືທະນົງຕົວອີກຕໍ່ໄປ ແຕ່ອ່ອນນ້ອມ ແລະ ບໍ່ເພິ່ງພາຕົນເອງອີກແລ້ວ. ເປໂຕເຕັມໄປດ້ວຍພຣະວິນຍານບໍຣິສຸດ ແລະ ໂດຍການຊົງນໍາຂອງພຣະອົງ ທ່ານຈຶ່ງຕັ້ງໃຈຢ່າງເດັດດ່ຽວວ່າຈະຕ້ອງລຶບຮອຍດ່າງທີ່ຕົນເຄີຍທໍລະຍົດໃນຄາວກ່ອນ ແລະ ມາຖວາຍກຽດແດ່ພຣະນາມຂອງພຣະອົງທີ່ຕົນເຄີຍປະຕິເສດນັ້ນ. {AA 62.3}

// {AA 63.2}

ກ່ອນໜ້ານີ້ພວກປະໂຣຫິດພະຍາຍາມຫຼີກລ້ຽງບໍ່ເວົ້າຮອດການສິ້ນພຣະຊົນ ແລະ ການເປັນຄືນມາຈາກຕາຍຂອງພຣະເຢຊູ. ແຕ່ເພື່ອໃຫ້ບັນລຸເປົ້າໝາຍ ພວກເຂົາຈໍາຕ້ອງຖາມຫາອໍານາດທີ່ປິ່ນປົວຄົນເປ້ຍຄົນນັ້ນໃຫ້ຫາຍດີ ຈຶ່ງຖາມຂຶ້ນວ່າ: “ແມ່ນໂດຍຣິດອໍານາດ ແລະ ນາມຂອງຜູ້ໃດທີ່ພວກເຈົ້າທໍາການນີ້?” (ກິດຈະການ 4:7) {AA 63.2}

// {AA 63.2}

ເປໂຕເຕັມລົ້ນໄປດ້ວຍຄວາມກ້າຫານທີ່ມາຈາກພຣະເຈົ້າ ແລະ ດ້ວຍຣິດອໍານາດຂອງພຣະວິນຍານບໍຣິສຸດ ທ່ານຕອບວ່າ: “ບັນດາທ່ານຜູ້ນໍາປະຊາຊົນກັບບັນດາເຖົ້າແກ່ທີ່ນັບຖື: ວັນນີ້ ທ່ານທັງຫຼາຍໂຈດຖາມຂ້ານ້ອຍທັງສອງເຖິງຄຸນງາມຄວາມດີທີ່ມີແກ່ຄົນເປ້ຍວ່າ ລາວໄດ້ດີປົກກະຕິດ້ວຍຢ່າງໃດ ກໍຂໍໃຫ້ພວກທ່ານທຸກຄົນ ຄືປະຊາຊົນອິດສະຣາເອນທັງໝົດຮູ້ວ່າ ທີ່ຊາຍຄົນນີ້ຖືກຊົງໂຜດໃຫ້ຫາຍດີເປັນປົກກະຕິນັ້ນ ກໍໂດຍຣິດເດດແຫ່ງນາມຊື່ຂອງພຣະເຢຊູຄຣິສເຈົ້າໄທນາຊາເຣັດ ຜູ້ທີ່ທ່ານທັງຫຼາຍໄດ້ຄຶງໄວ້ທີ່ໄມ້ກາງແຂນ ແລະ ຜູ້ທີ່ພຣະເຈົ້າໄດ້ຊົງບັນດານໃຫ້ເປັນຄືນມາຈາກຕາຍ. ພຣະເຢຊູເຈົ້າອົງນີ້ແຫຼະແມ່ນຜູ້ທີ່ມີຄໍາຂຽນໄວ້ໃນພຣະຄໍາພີວ່າ, ‘ຫີນທີ່ພວກທ່ານຜູ້ເປັນຊ່າງໄດ້ປະຖິ້ມບໍ່ຍອມໃຊ້ຖືວ່າບໍ່ມີຄຸນຄ່າຫຍັງ ກໍໄດ້ກາຍເປັນຫີນເສົາເອກ.’ ໃນຜູ້ອື່ນຄວາມລອດພົ້ນບໍ່ມີ ດ້ວຍວ່າ ບໍ່ມີນາມຊື່ອື່ນໃດໃນທົ່ວໃຕ້ຟ້າທີ່ຊົງປະທານແກ່ມະນຸດ ເພື່ອໃຫ້ເຂົາທັງຫຼາຍຕ້ອງໄດ້ພົ້ນ.” (ກິດຈະການ 4:8–12) {AA 63.2}

// {AA 63.3}

ຄວາມກ້າຫານນີ້ໄດ້ເຮັດໃຫ້ພວກຜູ້ນໍາຢິວງຶດງໍ້ປະຫຼາດໃຈ. ພວກເຂົາຄິດວ່າສາວົກທັງສອງຈະຢ້ານກົວສັ່ນເຊັນຢູ່ຕໍ່ໜ້າສະພາສູງສຸດນັ້ນ. ແຕ່ກົງກັນຂ້າມທັງສອງທ່ານໄດ້ກ່າວຄືກັບພຣະເຢຊູ ຄືມີອໍານາດພິສູດຄວາມຈິງຈົນຝ່າຍສັດຕູປາກບໍ່ອອກ. ນໍ້າສຽງຂອງເປໂຕບໍ່ມີຄວາມຢ້ານປະປົນຢູ່ເລີຍ ເມື່ອກ່າວວ່າ: “ຫີນທີ່ພວກທ່ານຜູ້ເປັນຊ່າງໄດ້ປະຖິ້ມບໍ່ຍອມໃຊ້ຖືວ່າບໍ່ມີຄຸນຄ່າຫຍັງ ກໍໄດ້ກາຍເປັນຫີນເສົາເອກ.” (ກິດຈະການ 4:11) {AA 63.3}

// {AA 64.1}

ເປໂຕໄດ້ໃຊ້ຄໍາປຽບທຽບທີ່ພວກປະໂຣຫິດລຶງເຄີຍ. ຜູ້ທໍານວາຍຫຼາຍຄົນເຄີຍກ່າວກ່ຽວກັບກ້ອນຫີນທີ່ຖືກປະຖິ້ມ ແລະ ພຣະເຢຊູເອງກໍຊົງໃຊ້ຄໍາປຽບທຽບນີ້ຕໍ່ພວກປະໂຣຫິດ ແລະ ພວກເຖົ້າແກ່ໂດຍຊົງກ່າວວ່າ: “‘ພວກເຈົ້າບໍ່ເຄີຍອ່ານໃນພຣະຄໍາພີບໍ? ໃນຕອນທີ່ກ່າວວ່າ, ‘ຫີນທີ່ຊ່າງກໍ່ໄດ້ໂຍນຖິ້ມແລ້ວ ເພາະຖືວ່າໄຮ້ຄ່າ ກໍກາຍເປັນຫີນເສົາເອກ ສໍາຄັນກວ່າໝູ່ໝົດ. ເລື່ອງນີ້ມາຈາກອົງພຣະຜູ້ເປັນເຈົ້າ ຜູ້ເຊິ່ງເປັນການປະຫຼາດແກ່ຕາຂອງພວກເຮົາ.’ ດັ່ງນັ້ນແຫຼະ ເຮົາຈຶ່ງບອກພວກເຈົ້າວ່າ, ‘ຣາຊອານາຈັກຂອງພຣະເຈົ້າຖືກຍົກໜີໄປຈາກພວກເຈົ້າ ແລະ ມອບໃຫ້ແກ່ຊົນຊາດໜຶ່ງ ເຊິ່ງຈະໃຫ້ຜົນດີສົມກັບຊົນຊາດນັ້ນ. ຜູ້ໃດລົ້ມທັບຫີນນີ້ ຜູ້ນັ້ນຈະຕ້ອງແຕກຫັກໄປ ແຕ່ຖ້າຫີນນັ້ນຈະຕົກທັບຜູ້ໃດ ຜູ້ນັ້ນຈະແຫຼກໝຸ່ນໄປ.’” (ມັດທາຍ 21:42–44.) {AA 64.1}

ພໍພວກປະໂຣຫິດໄດ້ຍິນຖ້ອຍຄໍາອັນກ້າຫານຂອງສາວົກທັງສອງແລ້ວ ພວກເຂົາກໍ “ຮູ້ວ່າທ່ານທັງສອງເຄີຍເປັນຜູ້ໃກ້ຊິດກັບພຣະເຢຊູເຈົ້າ.” (ກິດຈະການ 4:13) {AA64.2}

// {AA 64.3}

ເມື່ອພຣະເຢຊູຊົງປ່ຽນພຣະກາຍນັ້ນ ພຣະຄໍາພີໄດ້ບັນທຶກກ່ຽວກັບພວກສາວົກວ່າ ພວກເຂົາ “ບໍ່ເຫັນຜູ້ໃດໃນທີ່ນັ້ນ ນອກຈາກພຣະເຢຊູເຈົ້າເທົ່ານັ້ນ.” (ມັດທາຍ 17:8.) ຄຳວ່າ “ພຣະເຢຊູເຈົ້າເທົ່ານັ້ນ” ແມ່ນປັດໃຈຊີວິດ ແລະ ອໍານາດຂອງຄຣິສຕະຈັກໃນຍຸກຕົ້ນ. ເມື່ອພວກສາວົກໄດ້ຍິນຂ່າວກ່ຽວກັບພຣະເຢຊູ ພວກເຂົາຮູ້ສຶກວ່າຕ້ອງການພຣະອົງ. ພວກເຂົາໄດ້ຊອກຫາ ແລະ ພົບພຣະອົງ ແລະ ເມື່ອພົບແລ້ວ ຈຶ່ງຕິດຕາມພຣະອົງໄປ. ພວກສາວົກຢູ່ກັບພຣະເຢຊູໃນພຣະວິຫານ, ໄດ້ຮ່ວມພາກັບພຣະອົງ, ແລະ ຍ່າງໄປກັບພຣະອົງຢູ່ເທິງພູ ແລະ ຕາມທົ່ງໄຮ່ທົ່ງນາ. ພວກເຂົາເປັນດັ່ງລູກສິດຜູ້ຕິດຕາມພຣະອາຈານ ແລະ ຮັບເອົາບົດຮຽນອັນເປັນສັດຈະທຳນິຣັນຈາກພຣະອົງ. {AA 64.3}

// {AA 65.1}

ຫຼັງຈາກພຣະເຢຊູສະເດັດຂຶ້ນສະຫວັນ ພວກສາວົກຍັງຮູ້ສຶກວ່າພຣະອົງຜູ້ເຕັມໄປດ້ວຍແສງສະຫວ່າງ ແລະ ຄວາມຮັກຍັງສະຖິດຢູ່ກັບພວກເຂົາເປັນການສ່ວນຕົວ ພຣະເຢຊູພຣະຜູ້ໂຜດໃຫ້ພົ້ນ ຄືຜູ້ທີ່ດຳເນີນຊີວິດທ່າມກາງພວກສາວົກ ແລະ ເຄີຍອະທິຖານຮ່ວມກັບພວກເຂົາ ຄືຜູ້ທີ່ໃຫ້ຄວາມຫວັງ ແລະ ຄວາມເລົ້າໂລມໃຈ ຊົງຖືກຮັບຂຶ້ນສະຫວັນ ໃນຂະນະທີ່ພຣະອົງຍັງກ່າວຖ້ອຍຄໍາແຫ່ງສັນຕິສຸກຢູ່. ໃນຂະນະທີ່ມີຣາຊລົດຂອງໝູ່ທູດສະຫວັນຮັບພຣະອົງໄປ ສຽງຂອງພຣະອົງສັ່ງວ່າ: “ເຮົາຢູ່ກັບເຈົ້າທັງຫຼາຍທຸກໆວັນຈົນສິ້ນໂລກນີ້.” (ມັດທາຍ 28:20.) ພຣະອົງສະເດັດຂຶ້ນສະຫວັນໃນຮູບລັກຊະນະຂອງມະນຸດ. ພວກສາວົກຮູ້ວ່າພຣະອົງຢູ່ຕໍ່ໜ້າບັນລັງຂອງພຣະເຈົ້າໃນຖານະທີ່ຍັງເປັນມິດສະຫາຍ ແລະ ຜູ້ຊ່ວຍໃຫ້ພົ້ນຂອງພວກເຂົາຢູ່ສະເໝີ, ທັງຮູ້ວ່າຄວາມເມດຕາສົງສານຂອງພຣະອົງບໍ່ປ່ຽນແປງ, ແລະ ຈາກນີ້ໄປຕະຫຼອດການພຣະອົງຈະຕ້ອງຖືກນັບເຂົ້າຮ່ວມກັບມະນຸດຊາດທີ່ໃຊ້ຊີວິດຢ່າງທຸກລຳບາກ. ພວກເຂົາຮູ້ວ່າພຣະອົງຈະສໍາແດງພຣະຄຸນຄວາມດີແຫ່ງພຣະໂລຫິດຂອງພຣະອົງຕໍ່ໜ້າພຣະເຈົ້າ ຄືຮອຍແປ້ວຢູ່ມື ແລະ ຕີນຂອງພຣະອົງຈະເປັນອານຸສອນແຫ່ງການຊົງໄຖ່. ຄວາມຄິດນີ້ໄດ້ໃຫ້ກໍາລັງໃຈແກ່ພວກເຂົາໃນການທົນເອົາຄຳໝິ່ນປະໝາດເພື່ອພຣະອົງ. ສາຍສຳພັນລະຫວ່າງສາວົກກັບພຣະອົງແໜ້ນແຟ້ນຂຶ້ນກວ່າຕອນທີ່ພຣະອົງຍັງຢູ່ກັບພວກເຂົາ. ແສງສະຫວ່າງ, ຄວາມຮັກ, ແລະ ຣິດອໍານາດຂອງພຣະຄຣິສຜູ້ສະຖິດໃນໃຈໄດ້ສາຍອອກຜ່ານຊີວິດຂອງພວກເຂົາ ຈົນເຮັດໃຫ້ຜູ້ຄົນງຶດງໍ້. {AA 65.1}

// {AA 65.2}

ພຣະຄຣິສຊົງໃຫ້ອໍານາດແກ່ຖ້ອຍຄໍາທີ່ເປໂຕກ່າວເພື່ອສູ້ຄະດີ. ຊາຍເປ້ຍທີ່ຫາຍດີຢ່າງອັດສະຈັນກໍຢືນຢູ່ຂ້າງຂອງເປໂຕ ເປັນຫຼັກຖານທີ່ຖົກຖຽງບໍ່ໄດ້. ເມື່ອຄົນທັງຫຼາຍເຫັນຊາຍຄົນທີ່ເຄີຍເປ້ຍມີສຸຂະພາບສົມບູນມາຢືນຢູ່ຂ້າງໆ ເຮັດໃຫ້ຄໍາເວົ້າຂອງເປໂຕມີນໍ້າໜັກຂຶ້ນມາອີກ. ພວກປະໂຣຫິດກັບຜູ້ປົກຄອງທັງຫຼາຍມິດຈີ່ລີ່ຢູ່. ພວກເຂົາບໍ່ສາມາດໂຕ້ແຍ້ງຖ້ອຍຄໍາຂອງເປໂຕໄດ້ ແຕ່ເຖິງຢ່າງໃດກໍຕາມພວກເຂົາຍັງມຸ່ງໝັ້ນເພື່ອລະງັບການສິດສອນຂອງພວກສາວົກ. {AA 65.2}

// {AA 66.1}

ການອັດສະຈັນເອກຂອງພຣະເຢຊູ ຄືການເຮັດໃຫ້ລາຊາໂຣຟື້ນຂຶ້ນມາຈາກຕາຍ ສິ່ງນີ້ໄດ້ກະຕຸ້ນໃຫ້ພວກປະໂຣຫິດຟ້າວຟັ່ງທີ່ຈະກໍາຈັດພຣະອົງ ແລະ ກິດຈະການອັນປະເສີດຂອງພຣະອົງ ເພາະສິ່ງເຫຼົ່ານັ້ນໄດ້ທໍາລາຍອິດທິພົນຂອງພວກເຂົາ. ເຂົາທັງຫຼາຍໄດ້ຄຶງພຣະອົງໄວ້ທີ່ໄມ້ກາງແຂນ ແຕ່ນີ້ເປັນຫຼັກຖານວ່າພວກເຂົາບໍ່ສາມາດດັບມອດຄຳສອນຫຼືການອັດສະຈັນທີ່ເກີດຂຶ້ນໃນນາມຂອງພຣະອົງໄດ້ ການຊ່ວຍຄົນເປ້ຍຄົນນັ້ນ ແລະ ການສິດສອນຂອງພວກສາວົກໄດ້ເຮັດໃຫ້ຊາວກຸງເຢຣູຊາເລັມຕື່ນເຕັ້ນຫຼາຍແລ້ວ. {AA 66.1}

// {AA 66.1}

ເພື່ອປົກປິດຄວາມມຶນງົງ ພວກປະໂຣຫິດ ແລະ ພວກຜູ້ປົກຄອງໄດ້ສັ່ງໃຫ້ພາສາວົກທັງສອງອອກຈາກຫ້ອງຕັດສິນ ເພື່ອຈະປຶກສາຫາລືກັນພາຍໃນຄະນະ. ເຂົາທັງຫຼາຍຮູ້ວ່າ ບໍ່ມີປະໂຫຍດທີ່ຈະປະຕິເສດວ່າຄົນເປ້ຍບໍ່ໄດ້ດີແທ້. ຖ້າເຮັດໄດ້ ພວກເຂົາກໍຄົງຮີບຮ້ອນທັບຖົມການອັດສະຈັນນັ້ນດ້ວຍຄວາມເທັດ ແຕ່ເຮັດບໍ່ໄດ້ ເພາະວ່າການອັດສະຈັນນັ້ນເກີດຂຶ້ນໃນເວລາກາງເວັນ ຕໍ່ໜ້າຝູງຊົນ ແລະ ກໍມີຫຼາຍພັນຄົນທີ່ຮູ້ຂ່າວແລ້ວ. ຜູ້ນຳເຫຼົ່ານັ້ນຮູ້ສຶກວ່າ ຕ້ອງປາບປາມພວກສາວົກ ຖ້າບໍ່ດັ່ງນັ້ນ ຜູ້ເຊື່ອພຣະເຢຊູຈະເພີ່ມຫຼາຍຂຶ້ນ. ພວກເຂົາຈະເສຍໜ້າເສຍຕາ ເພາະວ່າຈະຕ້ອງຮັບຜິດຊອບທີ່ໄດ້ຂ້າພຣະບຸດຂອງພຣະເຈົ້າ. {AA 66.1}

// {AA 66.2}

ເຖິງແມ່ນວ່າພວກປະໂຣຫິດຫວັງທໍາລາຍສາວົກ ແຕ່ກໍບໍ່ກ້າທີ່ຈະເຮັດນອກຈາກຂົ່ມຂູ່ວ່າຈະລົງໂທດສະຖານໜັກຖ້າຫາກພວກເຂົາສືບຕໍ່ສິດສອນຫຼືເຄື່ອນໄຫວໂດຍອ້າງພຣະນາມຂອງພຣະເຢຊູ. ຜູ້ນຳເຫຼົ່ານັ້ນສັ່ງໃຫ້ນຳສາວົກທັງສອງເຂົ້າມາ ແລະ ຫ້າມບໍ່ໃຫ້ສອນຫຼືກ່າວໃນນາມຂອງພຣະເຢຊູອີກ. ຝ່າຍເປໂຕກັບໂຢຮັນຕອບວ່າ: “ພວກທ່ານຈົ່ງພິຈາລະນາເອົາເອງວ່າ ຈະຟັງຄວາມຂອງພວກທ່ານຫຼືຈະຟັງຄວາມຂອງພຣະເຈົ້າ. ດ້ວຍວ່າເປັນໄປບໍ່ໄດ້ທີ່ຈະໃຫ້ພວກຂ້າພະເຈົ້າປິດບັງ ບໍ່ໃຫ້ເວົ້າສິ່ງທີ່ໄດ້ເຫັນ ແລະ ໄດ້ຍິນ.” (ກິດຈະການ 4:19–20) {AA 66.2}

// {AA 67.1}

ພວກປະໂຣຫິດຢາກລົງໂທດສາວົກຍ້ອນຄວາມຈົງຮັກພັກດີອັນບໍ່ສັ່ນຄອນຕໍ່ການຊົງເອີ້ນຂອງພຣະເຈົ້າ ແຕ່ພວກເຂົາຢ້ານຝູງຊົນ “ເພາະປະຊາຊົນທັງໝົດພາກັນສັນລະເສີນພຣະເຈົ້າຍ້ອນເຫດການທີ່ໄດ້ເກີດຂຶ້ນ.” (ກິດຈະການ 4:21) ຫຼັງຈາກຖືກຂົ່ມຂູ່ ແລະ ສັ່ງຫ້າມ ສາວົກທັງສອງໄດ້ຖືກປ່ອຍໃຫ້ເປັນອິດສະຫຼະ. {AA 67.1}

ໃນເວລາທີ່ເປໂຕກັບໂຢຮັນຖືກຄຸກຢູ່ນັ້ນ ສາວົກຄົນອື່ນໆຮູ້ຈຸດປະສົງຮ້າຍຂອງພວກຢິວຈຶ່ງອະທິຖານບໍ່ຢຸດຢ່ອນ ຢ້ານວ່າທັງສອງຈະໄດ້ຮັບຄວາມປ່າເຖື່ອນດັ່ງພຣະຄຣິສ. ເມື່ອຖືກປ່ອຍຕົວແລ້ວ ສາວົກທັງສອງໄດ້ໄປຫາສາວົກເຫຼົ່ານັ້ນ ແລະ ລາຍງານຜົນການສອບສວນເໃຫ້ພວກເຂົາໄດ້ຮູ້. ເຂົາທັງຫຼາຍຊື່ນຊົມຍິນດີຢ່າງໃຫຍ່ຫຼວງ. “ເມື່ອໄດ້ຍິນດັ່ງນັ້ນ, ແລ້ວພວກເຂົາທຸກຄົນກໍຮ່ວມໃຈກັນຍົກສຽງພາວັນນາອະທິຖານຕໍ່ພຣະເຈົ້າວ່າ, ‘ຂ້າແດ່ອົງພຣະເຈົ້າ ອົງຄຸ້ມຄອງຈັກກະວານ ອົງທີ່ໄດ້ສ້າງຟ້າສະຫວັນ ແລະ ແຜ່ນດິນໂລກກັບນໍ້າທະເລ ແລະ ທຸກໆສິ່ງທີ່ມີຢູ່ໃນບ່ອນເຫຼົ່ານັ້ນ ໂດຍທາງອົງພຣະວິນຍານບໍຣິສຸດເຈົ້າ ພຣະອົງໄດ້ກ່າວຜ່ານດາວິດບັນພະບຸລຸດຂອງພວກຂ້ານ້ອຍ ແລະ ຜູ້ຮັບໃຊ້ຂອງພຣະອົງວ່າ, ‘ດ້ວຍເຫດໃດ ຄົນຕ່າງຊາດຈຶ່ງໂກດຮ້າຍຢ່າງຮຸນແຮງ ດ້ວຍເຫດໃດ ຄົນທັງຫຼາຍຈຶ່ງກໍ່ອຸບາຍອັນໄຮ້ປະໂຫຍດ? ບັນດາກະສັດແຫ່ງໂລກນີ້ກໍກຽມພ້ອມກັບພວກຜູ້ປົກຄອງເພື່ອຕໍ່ສູ້ອົງພຣະຜູ້ເປັນເຈົ້າ ແລະ ຕໍ່ສູ້ພຣະຄຣິສຂອງພຣະອົງ.’ ຈິງແທ້ ດ້ວຍວ່າ, ເຮໂຣດກັບປົນທຽວປີລາດໄດ້ມາໃນເມືອງນີ້ ປະຊຸມກັນກັບຄົນຕ່າງຊາດ ແລະ ປະຊາຊົນອິດສະຣາເອນ ເພື່ອຕໍ່ສູ້ພຣະເຢຊູເຈົ້າ ພຣະຜູ້ຮັບໃຊ້ອົງບໍຣິສຸດຂອງພຣະອົງ ຜູ້ທີ່ພຣະອົງໄດ້ຫົດສົງໄວ້ແລ້ວ. ເພື່ອໃຫ້ສິ່ງສາລະພັດຕາມທີ່ພຣະຫັດ ແລະ ພຣະໄທຂອງພຣະອົງຊົງກໍານົດຕັ້ງແຕ່ກ່ອນມາແລ້ວນັ້ນເກີດຂຶ້ນ.

// {AA 67.1}

“ຂ້າແດ່ອົງພຣະເຈົ້າ ບັດນີ້ຂໍໂຜດຫຼຽວເບິ່ງການຂົ່ມຂູ່ຂອງພວກເຂົາ ແລະ ຂໍໂຜດໃຫ້ພວກຂ້ານ້ອຍທີ່ເປັນຜູ້ຮັບໃຊ້ຂອງພຣະອົງ ກ່າວພຣະທໍາຂອງພຣະອົງດ້ວຍໃຈກ້າຫານຂຶ້ນແດ່ທ້ອນ. ຂໍໂຜດຢຽດພຣະຫັດຂອງພຣະອົງອອກ ເພື່ອເຮັດໃຫ້ດີພະຍາດ ແລະ ຂໍໂຜດໃຫ້ໝາຍສໍາຄັນ ແລະ ການອັດສະຈັນເກີດຂຶ້ນ ໂດຍພຣະນາມຂອງພຣະເຢຊູເຈົ້າ ພຣະຜູ້ຮັບໃຊ້ອົງບໍຣິສຸດຂອງພຣະອົງ.” (ກິດຈະການ 4:24–30) {AA 67.1}

// {AA 67.2}

ພວກສາວົກທັງໝົດອະທິຖານຂໍກໍາລັງຫຼາຍກວ່າເກົ່າເພື່ອພາລະກິດການປະກາດຂ່າວປະເສີດ ຍ້ອນເຫັນວ່າຈະຖືກຕໍ່ຕ້ານຢ່າງດຽວກັນກັບພຣະເຢຊູ. ເມື່ອພວກເຂົາອະທິຖານຢ່າງສາມັກຄີ ຄຳອະທິຖານເຫຼົ່ານັ້ນກໍຂຶ້ນໄປຍັງສະຫວັນ ແລະ ພຣະເຈົ້າຊົງປະທານຄໍາຕອບ. ບ່ອນທີ່ເຂົາທັງຫຼາຍພວມອະທິຖານຢູ່ນັ້ນເກີດສະທ້ານຫວັ່ນໄຫວ ແລະ ພວກເຂົາໄດ້ຮັບພຣະວິນຍານບໍຣິສຸດ, ຈິດໃຈເຕັມໄປດ້ວຍຄວາມກ້າຫານ, ພວກເຂົາຈຶ່ງອອກໄປປະກາດໃນກຸງເຢຣູຊາເລັມອີກຄັ້ງ. “ຝ່າຍອັກຄະສາວົກໄດ້ເຕັມໄປດ້ວຍຣິດເດດອັນຍິ່ງໃຫຍ່ ແລະ ໄດ້ເປັນພະຍານເຖິງຄວາມເປັນຄືນມາຈາກຕາຍຂອງພຣະເຢຊູເຈົ້າ” (ກິດຈະການ 4:33) ແລະ ພຣະເຈົ້າຊົງອວຍພອນພວກເຂົາຢ່າງເຫຼືອລົ້ນ. {AA 67.2}

// {AA 68.1}

ເມື່ອພວກສາວົກຖືກສັ່ງບໍ່ໃຫ້ອອກພຣະນາມຂອງພຣະເຢຊູ ເປໂຕກັບໂຢຮັນລຸກຂຶ້ນຢ່າງກ້າຫານ ໂດຍກ່າວວ່າ: “ພວກທ່ານຈົ່ງພິຈາລະນາເອົາເອງວ່າ ຈະຟັງຄວາມຂອງພວກທ່ານຫຼືຈະຟັງຄວາມຂອງພຣະເຈົ້າ.” (ກິດຈະການ 4:19) ຫຼັກການນີ້ເປັນສິ່ງທີ່ຜູ້ເຊື່ອໃນຍຸກປະຕິຮູບສາສະໜາບາກບັ່ນປະຕິບັດຕາມ. ໃນປີ 1529 ບັນດາເຈົ້າເມືອງໃນເຢຍລະມັນໄດ້ປະຊຸມກັນຢູ່ເມືອງສະໄປຍາ#footnote(ປະຊຸມນີ້ເອີ້ນວ່າ Diet of Spires). ໃນກອງປະຊຸມນັ້ນໄດ້ມີການຖະແຫຼງດໍາລັດຂອງຈັກກະພັດທີ່ຈໍາກັດອິດສະລະພາບທາງສາສະໜາ ແລະ ສັ່ງຫ້າມບໍ່ໃຫ້ເຜີຍແຜ່ຫຼັກຄຳສອນຂອງຝ່າຍປະຕິຮູບ. ເບິ່ງຄືວ່າຄວາມຫວັງຂອງໂລກກໍາລັງຈະດັບສູນ ເຈົ້າເມືອງເຫຼົ່ານີ້ຈະຍອມຮັບດໍາລັດນັ້ນບໍ? ຂ່າວປະເສີດອັນເປັນແສງສະຫວ່າງຄວນປິດບັງໄວ້ເພື່ອບໍ່ໃຫ້ສ່ອງໄປຍັງຜູ້ຄົນທີ່ຕົກຢູ່ໃນຄວາມມືດຢ່າງນັ້ນບໍ? ບັນຫາໃຫຍ່ຂອງໂລກກໍາລັງສຸກງອມ. ບັນດາຜູ້ທີ່ຮັບເອົາການປະຕິຮູບໄດ້ເຕົ້າໂຮມກັນ ແລະ ເຫັນພ້ອມເປັນສຽງດຽວກັນວ່າ: “ບໍ່ຍອມຮັບ. ບໍ່ປ່ອຍໃຫ້ສຽງສ່ວນໃຫຍ່ມີໄຊນະນະ.”—ເມີນ ໂດບິນເຍ,Merle d' Aubigne, ປະຫວັດການປະຕິຮູບສາສະໜາ, ເຫຼັ້ມ 13, ບົດ 5.(Merle d'Aubigné, History of the Reformation, ເຫັຼ້ມ 13, ບົດ 5. {AA 68.1}

// {AA 68.2}

ພວກເຮົາໃນປະຈຸບັນຄວນຮັກສາຫຼັກການນີ້ເອົາໄວ້ຢ່າງເຂັ້ມແຂງ. ບັນດາຜູ້ກໍ່ຕັ້ງຄຣິສຕະຈັກ ແລະ ຜູ້ເປັນພະຍານທັງຫຼາຍຂອງພຣະເຈົ້າໄດ້ຍົກທຸງແຫ່ງຄວາມຈິງ ແລະ ເສລີພາບທາງສາສະໜາຂຶ້ນສູງສະຫງ່າໃນຫຼາຍສະຕະວັດຜ່ານມາ. ສ່ວນທຸງນັ້ນໄດ້ຖືກມອບໄວ້ໃນກໍາມືຂອງພວກເຮົາແລ້ວໃນທຸກມື້ນີ້. ຜູ້ທີ່ພຣະເຈົ້າຊົງອວຍພອນໃຫ້ຮູ້ຈັກພຣະທຳຂອງພຣະອົງມີຄວາມຮັບຜິດຊອບອັນໃຫຍ່ຫຼວງ. ພວກເຮົາຄວນຖືເອົາພຣະທຳຂອງພຣະອົງເປັນອໍານາດສູງສຸດ ແລະ ຄວນອ່ອນນ້ອມຕໍ່ອໍານາດການປົກຄອງຂອງມະນຸດ ໂດຍຖືວ່າພຣະເຈົ້າເປັນຜູ້ປະທານອຳນາດນັ້ນ ແລະ ສອນໃຫ້ຄົນທັງຫຼາຍເຄົາລົບກົດໝາຍບ້ານເມືອງເໝືອນເປັນໜ້າທີ່ອັນສັກສິດ ຕາມຂອບເຂດທີ່ເໝາະສົມ. ແຕ່ເມື່ອອຳນາດການປົກຄອງອອກກົດທີ່ຂັດພຣະບັນຍັດຂອງພຣະເຈົ້າ ພວກເຮົາຕ້ອງປະຕິບັດຕາມພຣະເຈົ້າ ບໍ່ແມ່ນມະນຸດ. ພວກເຮົາຄວນຖືເອົາພຣະທຳຂອງພຣະເຈົ້າເໜືອກົດໝາຍທັງສິ້ນຂອງມະນຸດ ແລະ ຕ້ອງບໍ່ໃຫ້ຄໍາເວົ້າຂອງຄຣິສຕະຈັກຫຼືອໍານາດປົກຄອງໃດໆແທນຖ້ອຍຄໍາຂອງພຣະເຈົ້າ. ໃຫ້ເຮົາຍົກມົງກຸດຂອງພຣະຄຣິສໄວ້ຢ່າງສູງເດ່ນ ເໜືອກະສັດທັງຫຼາຍໃນແຜ່ນດິນໂລກ. {AA 68.2}

// {AA 69.1}

ພວກເຮົາບໍ່ຄວນທ້າທາຍອໍານາດການປົກຄອງຫຼືເຈົ້າໜ້າທີ່. ເຮົາຄວນລະວັງຄໍາເວົ້າຄໍາວ່າ ທັງຄໍາຂຽນ ແລະ ທຸກຄໍາທີ່ອອກມາຈາກປາກ ຖ້າບໍ່ດັ່ງນັ້ນຈະເຮັດໃຫ້ເບິ່ງຄືວ່າເປັນຄົນຕໍ່ຕ້ານລະບຽບກົດໝາຍ. ພວກເຮົາບໍ່ຄວນໃຫ້ຄໍາເວົ້າຫຼືການກະທໍາໃດໆປິດຫົນທາງຕົນເອງ. ແຕ່ໃຫ້ເຮົາກ້າວອອກໄປໃນພຣະນາມຂອງພຣະຄຣິສ ເພື່ອປ່າວປະກາດຄວາມຈິງທີ່ພຣະເຈົ້າໄດ້ມອບໝາຍໃຫ້. ຖ້າຫາກມີຄົນສັ່ງຫ້າມບໍ່ໃຫ້ປະກາດສິ່ງນີ້ ໃຫ້ພວກເຮົາປະຕິບັດຕາມແບບຢ່າງຂອງພວກສາວົກ ໂດຍເວົ້າວ່າ: “ພວກທ່ານຈົ່ງພິຈາລະນາເອົາເອງວ່າ ຈະຟັງຄວາມຂອງພວກທ່ານຫຼືຈະຟັງຄວາມຂອງພຣະເຈົ້າ. ດ້ວຍວ່າເປັນໄປບໍ່ໄດ້ທີ່ຈະໃຫ້ພວກຂ້າພະເຈົ້າປິດບັງ ບໍ່ໃຫ້ເວົ້າສິ່ງທີ່ໄດ້ເຫັນ ແລະ ໄດ້ຍິນ.” (ກິດຈະການ 4:19) {AA 69.1}
