= 57

== ພຣະນິມິດ

// {AA 578.1}

ໃນສະໄໝອັກຄະສາວົກ ຄຣິສຕຽນເຕັມໄປດ້ວຍຄວາມຈິງຈັງແລະຄວາມກະຕືລືລົ້ນ. ພວກເຂົາປະກາດຂ່າວປະເສີດຂອງພຣະເຈົ້າຢ່າງບໍ່ຮູ້ອິດຮູ້ເມື່ອຍ ແລະພາຍໃນໄລຍະເວລາສັ້ນໆ ຂ່າວປະເສີດກໍໄດ້ແຜ່ຂະຫຍາຍໄປທົ່ວໂລກ ເຖິງວ່າມີການຕໍ່ຕ້ານຢ່າງຮຸນແຮງກໍຕາມ. ຄວາມກະຕືລືລົ້ນຂອງບັນດາຜູ້ເຊື່ອໃນສະໄໝດັ່ງກ່າວໄດ້ຖືກດົນໃຈໃຫ້ບັນທຶກໄວ້ ເພື່ອເປັນກໍາລັງໃຈໃຫ້ແກ່ຜູ້ເຊືື່ອໃນທຸກຍຸກທຸກສະໄໝຖັດມາ. ພຣະເຢຊູໄດ້ໃຊ້ຄຣິສຕະຈັກເອເຟໂຊເປັນສັນຍາລັກແທນຄິຣສຕະຈັກທັງໝົດໃນຍຸກນັ້ນ ແລະ ພຣະອົງຜູ້ເປັນພະຍານຊື່ສັດຊົງກ່າວວ່າ: {AA 578.1}

// {AA 578.2}

“ເຮົາຮູ້ຈັກການກະທໍາຂອງເຈົ້າ ເຮົາຮູ້ຈັກພາລະກິດອັນຍາກລໍາບາກ ແລະ ຄວາມອົດທົນຂອງເຈົ້າ ເຮົາຮູ້ວ່າເຈົ້າທົນຕໍ່ຄົນຊົ່ວຮ້າຍບໍ່ໄດ້. ເຈົ້າໄດ້ລອງໃຈຄົນເຫຼົ່ານັ້ນທີ່ອວດວ່າ ເປັນອັກຄະສາວົກ ແຕ່ພວກເຂົາບໍ່ໄດ້ເປັນ ແລະເຈົ້າກໍຮູ້ຈັກແລ້ວວ່າພວກເຂົາເປັນຄົນຂີ້ຕົວະ. ເຮົາຮູ້ວ່າເຈົ້າໄດ້ອົດທົນແລະທົນທຸກ ເພາະເຫັນແກ່ນາມຂອງເຮົາ ແລະເຈົ້າກໍບໍ່ໄດ້ທໍ້ຖອຍ.” ພຣະນິມິດ 2:2, 3. {AA 578.2}

// {AA 578.3}

ທໍາອິດຄຣິສຕະຈັກເອເຟໂຊໂດດເດັ່ນໃນເລື່ອງຄວາມຖ່ອມຕົວແລະຄວາມຮັກຄືເດັກນ້ອຍ. ສະມາຊິກຜູ້ເຊື່ອພະຍາຍາມເຊື່ອຟັງທຸກຖ້ອຍຄໍາຂອງພຣະເຈົ້າ ແລະ ຊີວິດຂອງພວກເຂົາກໍສະແດງໃຫ້ເຫັນຄວາມຮັກອັນຈິງຈັງ ກະຕືລືລົ້ນຕໍ່ພຣະຄຣິສ. ພວກເຂົາຊື່ນຊົມຍິນດີໃນການປະຕິບັດຕາມຄວາມປະສົງຂອງພຣະເຈົ້າ ເພາະວ່າພຣະຜູ້ຊ່ວຍໃຫ້ພົ້ນໄດ້ສະຖິດຢູ່ໃນຈິດໃຈຂອງພວກເຂົາຕະຫຼອດເວລາ. ພວກເຂົາເຕັມລົ້ນໄປດ້ວຍຄວາມຮັກຕໍ່ພຣະຜູ້ໄຖ່ ຈິ່ງມີເປົ້າໝາຍດຽວຄື ການພາຄົນມາຫາພຣະອົງ. ພວກເຂົາບໍ່ໄດ້ຫວງພຣະຄຸນອັນປະເສີດຂອງພຣະຄຣິສໄວ້. ພວກເຂົາຮູ້ຄວາມສໍາຄັນແຫ່ງການຊົງເອີ້ນຂອງພຣະເຈົ້າ; ພວກເຂົາໄດ້ຮັບມອບໝາຍໃຫ້ປະກາດຂ່າວທີ່ວ່າ “ທີ່ແຜ່ນດິນໂລກ ຈົ່ງມີສັນຕິສຸກແກ່ມະນຸດທັງປວງ” ຈິ່ງກະຕືລືລົ້ນໃນການນໍາຂ່າວປະເສີດແຫ່ງຄວາມພົ້ນໄປສູ່ເຂດຊອກຫຼີກຕ່າງໆຂອງໂລກ. ແລະໂລກຮູ້ວ່າພວກເຂົາເປັນຄົນໃກ້ຊິດພຣະເຢຊູ. ຄົນບາບໄດ້ກັບໃຈ, ໄດ້ຮັບການອະໄພບາບ, ໄດ້ຮັບກາຍຊໍາລະລ້າງ, ແລະກາຍເປັນຄົນບໍລິສຸດຂອງພຣະເຈົ້າຜ່ານພຣະບຸດຂອງພຣະອົງ. {AA 578.3}

// {AA 579.1}

ສະມາຊິກຄຣິສຕະຈັກສາມັກຄີເປັນອັນໜຶ່ງອັນດຽວ ທັງໃນດ້ານແນວຄິດແລະການກະທໍາ. ຄວາມຮັກທີ່ມີຕໍ່ພຣະຄຣິສໄດ້ກາຍເປັນໂສ້ຄໍາຜູກມັດພວກເຂົາເຂົ້າກັນ. ພວກເຂົາສືບຕໍ່ຮູ້ຈັກອົງພຣະຜູ້ເປັນເຈົ້າສົມບູນຍິ່ງຂຶ້ນ ແລະຊີວິດຂອງພວກເຂົາກໍສະແດງໃຫ້ເຫັນຄວາມຊື່ມຊົມຍິນແລະສັນຕິສຸກຂອງພຣະຄຣິສ. ພວກເຂົາເບິ່ງແຍງລູກກໍາພ້າແລະແມ່ໝ້າຍ ແລະ ຮັກສາຕົນເອງໃຫ້ເປັນຄົນທ່ຽງທໍາ ໂດຍຮູ້ວ່າ ຖ້າບໍ່ເຮັດສິ່ງນີ້ຖືວ່າຂັດກັບຄວາມເຊື່ອຂອງຕົນແລະທັງເປັນການປະຕິເສດພຣະຜູ້ໄຖ່. {AA 579.1}

// {AA 579.2}

ພວກເຂົາປະກາດຂ່າວປະເສີດໃນທຸກເມືອງ ແລະ ມີຄົນມາຮັບເຊື່ອ. ພາຍຫຼັງຮັບເຊື່ອແລ້ວ ບັນດາສະມາຊິກໄໝ່ເຫຼົ່ານັ້ນກໍຢາກບອກຄົນອື່ນກ່ຽວກັບຊັບສົມບັດອັນເໜືອຄັນນານັບທີ່ຕົນໄດ້ຮັບ. ພວກເຂົາບໍ່ຢູ່ບໍ່ເຊົາຈົນກວ່າແສງສະຫວ່າງທີ່ຮຸ່ງຢູ່ໃນຈິດໃຈຂອງຕົນຈະສ່ອງເຂົ້າໄປຫາຄົນອື່ນ. ຜູ້ບໍ່ເຊື່ອຈໍານວນຫຼວງຫຼາຍໄດ້ຟັງເຫດຜົນຄວາມເຊື່ອຂອງຄຣິສຕຽນ. ພວກເຂົາໄດ້ສະແດງຄວາມເປັນມິດ ເຊື້ອເຊີນໃຫ້ຄົນມາຮັບເຊື່ອ ເຊິ່ງລວມມີທັງຄົນຜິດ, ຄົນທີ່ຖືກຕັດຂາດອອກຈາກສັງຄົມ, ແລະຜູ້ທີ່ອ້າງຕົນວ່າຮູ້ຄວາມຈິງ ແຕ່ຮັກຄວາມເພີດເພີນຫຼາຍກວ່າພຣະເຈົ້າ. {AA 579.2}

// {AA 580.1}

ແຕ່ຫຼັງຈາກໄລຍະໜຶ່ງ ຄວາມກະຕືລືລົ້ນນັ້ນກໍຫຼຸດໜ້ອຍຖອຍລົງ ແລະຄວາມຮັກທີ່ມີຕໍ່ພຣະເຈົ້າແລະຕໍ່ກັນກໍຈືດຈາງລົງ. ຄວາມເຢືອກເຢັນໄດ້ຄືບຄານເຂົ້າມາໃນຄຣິສຕະຈັກ. ບາງຄົນຫຼົງລືມຄວາມຈິງທີ່ຕົນໄດ້ຮັບ. ພວກຜູ້ນໍາອາວຸໂສເສຍຊີວິດໄປເທື່ອລະຄົນ. ຄົນໜຸ່ມບາງຄົນ ແທນທີ່ຈະຊ່ວຍແບບຫາບພາລະຂອງຜູ້ນໍາເຫຼົ່ານັ້ນແລະກາຍເປັນຜູ້ສືບທອດ ຊໍ້າພັດເບື່ອໜ່າຍຄວາມຈິງທີ່ໄດ້ຮັບຜ່ານມາ. ພວກເຂົາພະຍາຍາມແກ້ໄຂບັນຫານີ້ໂດຍການແນະນໍາຄໍາສອນໃໝ່ທີ່ຫຼາຍຄົນເຫັນດີເຫັນພ້ອມ ແຕ່ຂັດກັບຫຼັກການພື້ນຖານຂອງຂ່າວປະເສີດ. ຍ້ອນຄວາມທະນົງຕົວແລະບໍ່ເຫັນຮຸ່ງ ພວກເຂົາຈິ່ງບໍ່ສາມາດເບິ່ງເຫັນໄດ້ວ່າວິທີດັ່ງກ່າວຂັດກັບຄວາມຈິງທີ່ໄດ້ຮັບຜ່ານມາ ແລະ ນໍາໄປສູ່ຄວາມສັບສົນແລະພາໃຫ້ຄົນປະຖິ້ມຄວາມເຊື່ອ. {AA 580.1}

// {AA 580.2}

ພໍຫຼັກການທຽມເທັດນີ້ຖືກສິດສອນ ຄວາມແຕກແຍກກໍປະກົດຂຶ້ນ ແລະຫຼາຍຄົນໄດ້ປິ່ນໜ້າໜີຈາກພຣະເຢຊູ ຜູ້ບຸກເບີກແລະຜູ້ເຮັດໃຫ້ຄວາມເຊື່ອສໍາເລັດ. ຄຣິສຕະຈັກໄດ້ເສຍເວລາຖົກຖຽງກັນເລື່ອງຫຼັກການບໍ່ເປັນປະໂຫຍດເຫຼົ່ານັ້ນແລະຫຍຸ້ງນໍາແຕ່ນິຍາຍທີ່ມະນຸດປັ້ນແຕ່ງຂຶ້ນມາ ແທນທີ່ຈະໃຊ້ເວລາດັ່ງກ່າວປະກາດຂ່າວປະເສີດ. ຝູງຊົນທີ່ຄວນໄດ້ຮັບຄໍາເຕືອນແລະຫັນມາຮັບເຊື່ອ ຖືກປ່ອຍໃຫ້ເສຍໄປລ້າໆ. ຄວາມສັດທາໃນສາສະໜາເຫືດແຫ້ງລົງຢ່າງໄວວາ ແລະຊາຕານໄດ້ເອົາຊະນະບັນດາຜູ້ທີ່ອ້າງຕົນວ່າເຊື່ອພຣະຄຣິສ. {AA 580.2}

// {AA 581.1}

ເວລານັ້ນເປັນເວລາຂັບຂັນ ແລະ ອັກຄະສາວົກໂຢຮັນຖືກເນລະເທດໄປເກາະປັດໂມ. ຄຣິສຕະຈັກຕ້ອງການເພິ່ນຫຼາຍທີ່ສຸດ. ອັກຄະສາວົກຄົນອື່ນໆກໍຖືກປະຫານຊີວິດຈົນເກືອບໝົດ. ຈໍານວນຜູ້ເຊື່ອທີ່ຍັງເຫຼືອຢູ່ຖືກກົດຂີ່ຂົ່ມເຫັງໜັກໜ່ວງ. ເບິ່ງແລ້ວຄືວ່າໃນອີກບໍ່ດົນສັດຕູຂອງຄຣິສຕະຈັກຈະມີໄຊຢ່າງແນ່ນອນ. {AA 581.1}

// {AA 581.2}

ແຕ່ພຣະເຈົ້າຊົງຍື່ນມືເຂົ້າມາຊ່ວຍທ່າມກາງຄວາມມືດມົນນັ້ນ. ໂດຍການຊົງນໍາຂອງພຣະເຈົ້າ ພຣະຄຣິສໄດ້ສໍາແດງພຣະອົງເອງຕໍ່ອັກຄະສາວົກໂຢຮັນ ແລະ ໄດ້ເປີດເຜີຍໃຫ້ເຫັນຄວາມຈິງ ເພື່ອໃຫ້ຄຣິສຕະຈັກຮູ້ແຈ້ງ. {AA 581.2}

// {AA 581.3}

ສັດຕູຂອງຄວາມຈິງຄິດວ່າ ການເນລະເທດອັກຄະສາວົກໂຢຮັນເປັນການກໍາຈັດຜູ້ປະກາດຂອງພຣະເຈົ້າຕະຫຼອດໄປ ແຕ່ວ່າຢູ່ເກາະນັ້ນ ເພິ່ນໄດ້ຮັບຂ່າວພິເສີດ ເຊິ່ງມີພະລັງໃນການເສີມກໍາລັງຂອງຄຣິສຕະຈັກຈົນຮອດວັນສິ້ນໂລກ.​ ເຖິງວ່າຍັງມີຄວາມຜິດຢູ່ ບັນດາຜູ້ທີ່ເນລະເທດອັກຄະສາວົກໂຢຮັນກໍໄດ້ກາຍເປັນພາຊະນະໃນມືຂອງພຣະເຈົ້າເພື່ອຈັດຕັ້ງປະຕິດບັດແຜນການຂອງພຣະອົງ ແລະການພະຍາຍາມກໍາຈັດຄວາມຈິງກໍໄດ້ກາຍເປັນການຊ່ວຍເຫຼືອຊໍ້າ. {AA 581.3}

// {AA 581.4}

ໃນວັນສະບາໂຕ ພຣະເຈົ້າໄດ້ປະກົດຕໍ່ອັກຄະສາວົກໂຢຮັນ. ຢູ່ເກາະປັດໂມ ເພິ່ນຖືກຮັກສາວັນສະບາໂຕເປັນມື້ບໍລິສຸດ ຄືກັບເວລາເທດສະໜາສັ່ງສອນຢູ່ຕາມບ້ານ ຕາມເມືອງຕ່າງໆໃນແຂວງຢູດາຍ. ເພິ່ນໄດ້ທວງຄໍາສັນຍາອັນປະເສີດຂອງວັນດັ່ງກ່າວ. ເພິ່ນຂຽນວ່າ: “ໃນວັນຂອງອົງພຣະຜູ້ເປັນເຈົ້ານັ້ນ ພຣະວິນຍານໄດ້ຄວບຄຸມຂ້າພະເຈົ້າ ແລະຂ້າພະເຈົ້າກໍໄດ້ຍິນສຽງໜຶ່ງດັງກ້ອງເໝືອນສຽງແກ ກ່າວທາງເບື້ອງຫຼັງຂອງຂ້າພະເຈົ້າ. ສຽງນັ້ນກ່າວວ່າ, ‘ເຮົາຄືອາລະຟາແລະໂອເມຄາ.’ ຂ້າພະເຈົ້າຫຼຽວຄືນຫຼັງເບິ່ງວ່າແມ່ນຜູ້ໃດທີ່ກໍາລັງເວົ້າກັບຂ້າພະເຈົ້າຢູ່ນັ້ນ ເມື່ອຂ້າພະເຈົ້າຫຼຽວໄປກໍເຫັນຄັນຕະກຽງຄໍາເຈັດອັນ ແລະໃນທ່າມກາງຄັນຕະກຽງຄໍາເຫຼົ່ານັ້ນ ມີຜູ້ໜຶ່ງເໝືອນບຸດມະນຸດ ນຸ່ງເສື້ອລ່າມກວມຕີນ ມີຜ້າບ່ຽງຄໍາຄຽນເອິກຂອງພຣະອົງ.” ພຣະນິມິດ 1:8, 10-13. {AA 581.4}

// {AA 582.1}

ອັກຄະສາວົກໂຢຮັນເປັນທີ່ຮັກຂອງພຣະຄຣິສຫຼາຍ. ເພິ່ນໄດ້ເຫັນພຣະອົງຢູ່ສວນເຄັດເຊມາເນ, ເຫັນເລືອດແຫ່ງຄວາມເຈັບປວດຍ້ອຍລົງພຣະພັກຂອງພຣະອົງ, ເຫັນ “ໜ້າຕາທ່ານປ່ຽນໂສມ ທ່າທາງເກືອບບໍ່ຄືມະນຸດ.” ເອຊາຢາ 52:14. ເພິ່ນໄດ້ເຫັນພຣະອົງໃນກໍາມືຂອງທະຫານໂຣມ; ພວກເຂົາເອົາເສື້ອຄຸມສີມ່ວງມານຸ່ງໃຫ້ພຣະອົງ ແລະ ເອົາມົງກຸດໜາມມາສຸບໃສ່ຫົວຂອງພຣະອົງ. ເພິ່ນໄດ້ເຫັນພຣະອົງຖືກຄຶງຢູ່ເທິງໄມ້ກາງແຂນ ຖືກເຢາະເຢີ້ຍ ແລະຖືກທາລຸນຢ່າງໂຫດຮ້າຍ. ບັດນີ້ ເພິ່ນໄດ້ຮັບອະນຸຍາດໃຫ້ເຫັນພຣະອົງອີກຄັ້ງ. ແຕ່ວ່າລັກສະນະທ່າທາງຂອງພຣະອົງປ່ຽນ! ພຣະອົງບໍ່ມີຄວາມໂສກເສົ້າອີກຕໍ່ໄປແລ້ວ ບໍ່ຖືກມະນຸດເຢາະເຢີ້ຍ ໝິ່ນປະໝາດອີກຕໍ່ໄປແລ້ວ. ພຣະອົງສຸ່ງເສື້ອຄຸມອັນໃສແຈ້ງແຫ່ງສະຫວັນ. “ຫົວແລະຜົມຂອງພຣະອົງຂາວເໝືອນຂົນແກະສີຂາວ ແລະເໝືອນດັ່ງຫິມະ ຕາຂອງພຣະອົງເໝືອນດັ່ງແປວໄຟ ຕີນຂອງພຣະອົງເຫຼື້ອມເໝືອນດັ່ງທອງເຫຼືອງກ້ຽງທີ່ຖືກຫຼອມໃຫ້ບໍລິສຸດແລ້ວ.” ພຣະນິມິດ 1:14, 15. ສຽງຂອງພຣະອົງດັງກ້ອງສະໜັ່ນເໝືອດັ່ງນໍ້າຕົກຕາດຫຼາຍສາຍ. ໜ້າຂອງພຣະອົງສ່ອງແສງຄືຕາວັນ. ໃນມືຂອງພຣະອົງມີດາວເຈັດດວງ ແລະມີດາບສອງຄົມອອກມາຈາກປາກຂອງພຣະອົງ ເຊິ່ງເປັນສັນຍາລັກລິດອໍານາດແຫ່ງພຣະຄໍາຂອງພຣະອົງ. ເກາະປັດໂມໄດ້ຮູ່ງໝົດຍ້ອນລັດສະໝີຂອງພຣະຄຣິສຜູ້ເປັນຄືມາຈາກຕາຍ. {AA 582.1}

// {AA 582.2}

“ເມື່ອຂ້າພະເຈົ້າໄດ້ເຫັນພຣະອົງ ຂ້າພະເຈົ້າກໍລົ້ມລົງໃກ້ຕີນຂອງພຣະອົງ ເໝືອນກັບຄົນທີ່ຕາຍແລ້ວ, ແຕ່ພຣະອົງເດ່ມືຂວາມາຈັບຂ້າພະເຈົ້າ ແລະ ກ່າວວ່າ, ‘ຢ່າສູ້ຢ້ານ.” ພຣະນິມິດ 1:17. {AA 582.2}

// {AA 582.3}

ການໄດ້ຢູ່ຕໍ່ໜ້າພຣະພັກຂອງອົງພຣະຜູ້ເປັນເຈົ້າເຮັດໃຫ້ອັກຄະສາວົກໂຢຮັນມີແຮງ. ຄວາມສະຫງ່າລາສີຂອງສະຫວັນໄດ້ປະກົດໃຫ້ເພິ່ນເຫັນ. ເພິ່ນໄດ້ຮັບອະນຸຍາດໃຫ້ເຫັນບັນລັງຂອງພຣະເຈົ້າ ແລະ ໄດ້ເຫັນກຸ່ມຄົນທີ່ໄດ້ຮັບການຊົງໄຖ່ນຸ່ງຊຸດຂາວ. ເພິ່ນໄດ້ຍິນທູດສະຫວັນບັນເລງດົນຕີແລະສຽງເພງຂອງບັນດາຜູ້ທີ່ໄດ້ຮັບໄຊຊະນະຜ່ານໂລຫິດຂອງພຣະເມສານ້ອຍແລະຄໍາພະຍານຂອງພວກເຂົາເອງ. ໃນນິມິດນັ້ນ ເພິ່ນໄດ້ເຫັນເຫດການທີ່ໜ້າຈັບໃຈກ່ຽວກັບໄພ່ພົນຂອງພຣະເຈົ້າ ແລະ ຄຣິສຕະຈັກຈົນຮອດວັນສິ້ນໂລກ. ເພິ່ນໄດ້ເຫັນສັນຍາລັກແລະການປຽບທຽບຕ່າງໆທີ່ສໍາຄັນ ແລະ ເພິ່ນຕ້ອງບັນທຶກໄວ້ ເພື່ອໃຫ້ໄພ່ພົນຂອງພຣະເຈົ້າທີ່ອາໄສຢູ່ໃນຍຸກນັ້ນແລະຍຸກຖັດໆມາເຂົ້າໃຈຄວາມອັນຕະລາຍແລະຄວາມຄັດແຍ້ງທີ່ຈະຕ້ອງປະເຊີນ. {AA 582.3}

// {AA 583.1}

ພຣະເຈົ້າຊົງປະທານນິມິດນີ້ເພື່ອໃຫ້ເປັນທິດເຍືອງທາງແລະເປັນຄວາມເລົ້າໂລມໃຈໃຫ້ແກ່ຄຣິສຕະຈັກທົ່ວສາລະທິດ. ແຕ່ພວກອາຈານສາສະໜາບາງຄົນເວົ້າວ່າ ເປັນໜັງສືມ້ວນທີ່ຖືກປົກໄວ້ແລະບໍ່ມີຜູ້ໃດສາມາດອະທິບາຍຄວາມໝາຍໄດ້. ດັ່ງນັ້ນຫຼາຍຄົນຈິ່ງບໍ່ອອກແຮງສຶກສາຄົ້ນຄວ້າຄໍາພະຍາກອນນີ້. ແຕ່ພຣະເຈົ້າບໍ່ປະສົງໃຫ້ໄພ່ພົນຂອງພຣະອົງຖືວ່າເປັນຢ່າງນັ້ນ. ນິມິດນີ້ເປັນ “ການຊົງສໍາແດງຂອງພຣະເຢຊູເຈົ້າ ເຊິ່ງພຣະເຈົ້າໄດ້ຊົງປະທານແກ່ພຣະອົງ [ພຣະຄຣິສ] ເພື່ອຊົງຊີ້ແຈງໃຫ້ບັນດາຜູ້ຮັບໃຊ້ຂອງພຣະອົງ ຮູ້ເຖິງເຫດການທັງຫຼາຍທີ່ຕ້ອງບັງເກີດຂຶ້ນໃນບໍ່ຊ້ານີ້.” ອົງພຣະຜູ້ເປັນເຈົ້າຊົງກ່າວວ່າ: “ຄວາມສຸກເປັນຂອງຜູ້ທີ່ອ່ານພຣະທໍາເຫຼັ້ມນີ້ ແລະ ຄວາມສຸກເປັນຂອງຜູ້ທີ່ຮັບຟັງຖ້ອຍຄໍາແຫ່ງຄໍາທໍານວາຍແລະປະຕິບັດຕາມຂໍ້ຄວາມທີ່ມີຄໍາຂຽນໄວ້ໃນພຣະທໍາເຫຼົ້ານີ້. ດ້ວຍວ່າ, ເວລານັ້ນກໍໃກ້ເຂົ້າມາແລ້ວ.” ພຣະນິມິດ 1:1, 3. “ຂ້າພະເຈົ້າຂໍເຕືອນທຸກຄົນທີ່ໄດ້ຍິນຄໍາທໍານວາຍຍທັງຫຼາຍໃນໜັງສືມ້ວນນີ້ວ່າ, ‘ຖ້າຜູ້ໃດຈະເພີ່ມຕື່ມຂໍ້ຄວາມໃດໆໃສ່ໃນໜັງສືມ້ວນນີ້ ພຣະເຈົ້າຈະເອົາໄພພິບັດທີ່ຂຽນໄວ້ໃນໜັງສືມ້ວນນີ້ເພີ່ມຕື່ມໃຫ້ແກ່ຜູ້ນັ້ນ. ຖ້າຜູ້ໃດຕັດຂໍ້ຄວາມໃດໜຶ່ງອອກຈາກຄໍາທໍານວາຍໃນໜັງສືມ້ວນນີ້ ພຣະເຈົ້າຈະຊົງຕັດສ່ວນແບ່ງຂອງຜູ້ນັ້ນອອກຈາກຕົ້ນໄມ້ແຫ່ງຊີວິດແລະນະຄອນສັດສິດ ເຊິ່ງໄດ້ຂຽນໄວ້ໃນໜັງສືມ້ວນນີ້.’” ພຣະນິມິດ 22:18-20. {AA 583.1}

// {AA 584.1}

ທີ່ຈິງແລ້ວໃນພາສາອັງກິດ ຊື່ພຣະທໍາພຣະນິມິດມີຄວາມໝາຍວ່າ “ການຊົງສໍາແດງ” ເຊິ່ງກົງກັນຂ້າມກັບຄໍາເວົ້າທີ່ວ່າ ເປັນໜັງສືມ້ວນທີ່ຖືກປົກໄວ້. ການຊົງສໍາແດງມີຄວາມໝາຍວ່າ ເປີດເຜີຍໃຫ້ຮູ້. ພຣະເຈົ້າເອງເປັນຜູ້ເປີດເຜີຍໃຫ້ຮູ້ຂໍ້ເລິກລັບຂອງໜັງສືນີ້ ແລະ ພຣະອົງຊົງປາຖະໜາໃຫ້ທຸກຄົນສຶກສາຄົ້ນຄວ້າ. ຄວາມຈິງຂອງພຣະທໍາເຫຼັ້ມນີ້ກ່າວກຽວຂ້ອງກັບບັນດາຜູ້ທີ່ອາໄສຢູ່ໃນຍຸກສຸດທ້າຍຂອງໂລກ ລວມທັງຜູ້ທີ່ອາໄສຢູ່ໃນຍຸກຂອງອັກຄະສາວົກໂຢຮັນດ້ວຍ. ນິມິດບາງຕອນເປັນເຫດການໃນອະດີດ, ບາງຕອນເປັນເຫດການທີ່ກໍາລັງເກີດຂຶ້ນ; ບາງຕອນເປັນເຫດການທີ່ຈະເກີດຂຶ້ນໃນອະນາຄົດ ເຊິ່ງເປັນການຕໍ່ສູ້ລະຫວ່າງອໍານາດຂອງຄວາມມືດກັບພຣະຄຣິສ ແລະບາງຕອນກໍສະແດງໃຫ້ເຫັນໄຊຊະນະແລະຄວາມຊື່ນຊົມຍິນດີຂອງບັນດາຜູ້ທີ່ໄດ້ຮັບການຊົງໄຖ່ໃນໂລກໃໝ່. {AA 584.1}

// {AA 584.2}

ຈົ່ງຢ່າຄິດວ່າ ໃນເມື່ອບໍ່ເຂົ້າໃຈສັນຍາລັກໃນພຣະທໍາພຣະນິມິດແລ້ວ ຈະບໍ່ສຶກສາຄົ້ນຄວ້າຄວາມຈິງໃນນັ້ນ ຫຼືຖືວ່າເປັນເລື່ອງໄຮ້ປະໂຫຍດ. ພຣະອົງຜູ້ຊົງເປີດເຜີຍຄວາມເລິກລັບຕ່າງໆໃຫ້ອັກຄະສາວົກໂຢຮັນຮູ້ຈະຊົງບັນດານໃຫ້ຜູ້ທີ່ສະແຫວງຫາຢ່າງຈິງຈັງຮູ້ຄວາມເລິກລັບຂອງສະຫວັນລ່ວງໜ້າ. ຜູ້ທີ່ເປີດໃຈຮັບເອົາຄວາມຈິງຈະຖືກບັນດານໃຫ້ເຂົ້າໃຈຄວາມໝາຍຂອງນິມິດນີ້ ແລະ ຈະໄດ້ຮັບພຣະພອນທີ່ຊົງສັນຍາໄວ້ຕໍ່ຜູ້ທີ່ “ປະຕິບັດຕາມຂໍ້ຄວາມທີ່ມີຄໍາຂຽນໄວ້ໃນພຣະທໍາເຫຼັ້ມນີ້ກ” {AA 584.2}

// {AA 585.1}

ພຣະທໍາພຣະນິມິດເປັນໜັງສືທີ່ກວມເອົາໜັງສືທຸກເຫຼັ້ມໃນພຣະຄໍາພີ ແລະ ເປັນຈຸດສິ້ນສຸດຂອງພຣະຄໍາພີທັງໝົດ. ພຣະທໍາເຫຼັ້ມນີ້ເປັນໜັງສືຄຽງຄູ່ກັບພຣະທໍາດານີເອນ. ອັນໜຶ່ງເປັນຄໍາທໍານວາຍແລະອັນໜຶ່ງເປັນຄໍາສໍາແດງ. ໜັງສືມ້ວນທີ່ຖືກປົກໄວ້ນັ້ນບໍ່ແມ່ນພຣະທໍາພຣະນິມິດ ແຕ່ແມ່ນສ່ວນໜຶ່ງຂອງຄໍາທໍານວາຍຂອງດານີເອນກ່ຽວກັບວັນສຸດທ້າຍ. ທູດສະຫວັນໄດ້ສັ່ງດານີເອນວ່າ: “ໃຫ້ເຈົ້າກໍ້ໜັງສືມ້ວນນັ້ນແລະຕີກາປະທັບໄວ້ [ປົກໄວ້] ຈົນເວລາແຫ່ງການສິ້ນສຸດໂລກມາເຖິງ.” ດານີເອນ 12:4. {AA 585.1}
ພຣະຄຣິສເອງເປັນຜູ້ສັ່ງໃຫ້ອັກຄະສາວົກໂຢຮັນບັນທຶກສິ່ງທີ່ຊົງສໍາແດງໃຫ້ເຫັນ. ພຣະອົງຊົງສັ່ງວ່າ: 

// {AA 585.2}

“ຈົ່ງຂຽນເລື່ອງທີ່ເຈົ້າໄດ້ເຫັນນັ້ນໃສ່ໜັງສືມ້ວນແລະຝາກໄປເຖິງຄຮິສຕະຈັກທັງເຈັດ ຄື ຄຣິສຕະຈັກທີ່ເມືອງເອເຟໂຊ ເມືອງຊະມີນາ ເມືອງເປຄາໂມ ເມືອງທົວເຕຣາ ເມືອງຊາເດ ເມືອງຟີລາເດັນເຟຍ ແລະເມືອງລາວດີເກອາ.” “ເຮົາເປັນຜູ້ມີຊີວິດຢູ່ ເຮົາໄດ້ຕາຍໄປແລ້ວ ແຕ່ເບິ່ງແມ! ເຮົາກໍມີຊີວິດຢູ່ນິລັນດອນ. ... ສະນັ້ນ ຈົ່ງຂຽນສິ່ງທີ່ເຈົ້າໄດ້ເຫັນ ສິ່ງທີ່ເປັນຢູ່ດຽວນີ້ ແລະສິ່ງທີ່ຈະເກີດຂຶ້ນຕາມພາຍຫຼັງ. ນີ້ແມ່ນຄວາມເລິກລັບຂອງດາວທັງເຈັດ ທີ່ເຈົ້າເຫັນຢູ່ໃນມືຂວາຂອງເຮົາແລະຄັນຕະກຽງຄໍາທັງເຈັດນັ້ນ ກໍຄືດາວເຈັດດວງນັ້ນ ໄດ້ແກ່ເທວະດາແຫ່ງຄຣິສຕະຈັກທັງເຈັດ ແລະຄັນຕະກຽງຄໍາເຈັດອັນ ໄດ້ແກ່ຄຣິສຕະຈັກທັງເຈັດ.” ພຣະນິມິດ 1:11, 18-20. {AA 585.2}

// {AA 585.3}

ຄຣິສຕະຈັກທັງເຈັດທີ່ມີຊື່ນັ້ນເປັນຕົວແທນຂອງຄຣິສຕະຈັກໃນແຕ່ລະຍຸກແຕ່ລະສະໄໝ. ເລກເຈັດໝາຍເຖິງຄວາມຄົບບໍລິບູນ ແລະ ໝາຍເຖິງ ຂ່າວປະເສີດຈະແກ່ຍາວຈົນຮອດວັນສິ້ນໂລກ ແລະສັນຍາລັກທີ່ໃຊ້ ສະແດງໃຫ້ເຫັນສະພາບຂອງຄຣິສຕະຈັກຢູ່ໃນແຕ່ລະຍຸກຂອງປະຫວັດສາດໂລກ. {AA 585.3}

// {AA 586.1}

ພຣະຄຣິສຊົງຍ່າງຢູ່ທ່າມກາງຄັນຕະກຽງເຫຼົ່ານັ້ນ ເປັນສະຍາລັກສະແດງໃຫ້ເຫັນວ່າ ພຣະອົງມີຄວາມສໍາພັນໃກ້ຊິດກັບຄຣິສຕະຈັກ. ພຣະອົງຊົງສື່ສານກັບໄພ່ພົນຂອງພຣະອົງຢູ່ບໍ່ຂາດ. ພຣະອົງຊົງຮູ້ສະພາບອັນແທ້ຈິງຂອງພວກເຂົາ. ພຣະອົງຊົງຮັກສາຄວາມເປັນລະບຽບ, ຄວາມສັດທາ, ແລະຄວາມຈົງຮັກພັກດີຂອງພວກເຂົາ. ເຖິງວ່າພຣະອົງເປັນປະໂລຫິດຫຼວງແລະເປັນຜູ້ຕາງໜ້າໃນວິຫານຂອງສະຫວັນ ພຣະອົງກໍຍັງຍ່າງຂຶ້ນຍ່າງລົງ ມາຫາຄຣິສຕະຈັກໃນໂລກ. ພຣະອົງຊົງເຝົ້າເບິ່ງຢ່າງບໍ່ຮູ້ອິດຮູ້ເມື່ອຍ ເພື່ອບໍ່ໃຫ້ໄຟຂອງຄຣິສຕະຈັກໂຮ້ຍລົງຫຼືວ່າດັບມອດ. ຖ້າໃຫ້ມະນຸດເປັນຜູ້ເບິ່ງແຍງ ຕະກຽງເຫຼົ່ານັ້ນກໍຈະໂຮ້ຍລົງແລະດັບມອດ ແຕ່ພຣະອົງເປັນຄົນເຝົ້າຍາມທີ່ດີໃນເຮືອນຂອງອົງພຣະຜູ້ເປັນເຈົ້າ ເປັນຜູ້ເບິ່ງແຍງພຣະວິຫານທີ່ດີ. ການບົວລະບັດຕໍ່ເນື່ອງແລະພຣະຄຸນຂອງພຣະອົງເປັນບໍ່ຊີວິດແລະບໍ່ແສງສະຫວ່າງ. {AA 586.1}

// {AA 586.2}

ພຣະອົງຊົງຖືດາວເຈັດດວງໃນມື. ສິ່ງນີ້ເຮັດໃຫ້ໝັ້ນໃຈໄດ້ວ່າ ບໍ່ມີຄຣິສຕະຈັກຊື່ສັດໃດໆຈະສູນເສຍ ເພາະວ່າດວງດາວທີ່ຢູ່ພາຍໃຕ້ການປົກປ້ອງຂອງພຣະຄຣິສຈະບໍ່ຖືກປັດອອກຈາກມືຂອງພຣະອົງໄດ້. {AA 586.2}

// {AA 586.3}

ຖ້ອຍຄໍາເຫຼົ່ານີ້ “ແມ່ນຖ້ອຍຄໍາຈາກຜູ້ທີ່ຖືດາວເຈັດດວງໃນມືຂວາ ແລະ ຜູ້ທີ່ຍ່າງໄປມາທ່າມກາງຄັນຕະກຽງຄໍາເຈັດອັນ” (ພຣະນິມິດ 2:1.) ເປັນຖ້ອຍຄໍາທີ່ກ່າວຕໍ່ຜູ້ນໍາໃນຄຣິສຕະຈັກ ຄືຜູ້ທີ່ພຣະເຈົ້າຊົງມອບໝາຍໜ້າທີ່ອັນໃຫຍ່ຫຼວງໃຫ້. ພຣະເຈົ້າຊົງປະທານສິ່ງປະເສີດອັນອຸດົມສົມບູນໃຫ້ແກ່ຜູ້ຮັບໃຊ້ຂອງພຣະອົງ ຄືຜູ້ທີ່ຕ້ອງສະແດງຄວາມຮັກຂອງພຣະຄຣິສ. ພຣະອົງຊົງຄວບຄຸມດວງດາວຕ່າງໆໃນທ້ອງຟ້າ. ພຣະອົງເຮັດໃຫ້ຮຸ່ງແຈ້ງ. ພຣະອົງຄວບຄຸມແລະຈັດວົງໂຄຈອນຂອງດາວທັງມວນ. ຖ້າພຣະອົງບໍ່ເຮັດດັ່ງນັ້ນ ດາວທັງຫຼາຍກໍຈະກາຍເປັນດາວຕົກ. ຜູ້ຮັບໃຊ້ຂອງພຣະອົງກໍເຊັ່ນກັນ ເປັນພາຊະນະໃນມືຂອງພຣະອົງ ແລະຄວາມສໍາເລັດທຸກຢ່າງຂອງພວກເຂົາໄດ້ມາດ້ວຍລິດອໍານາດຂອງພຣະອົງ. ພວກເຂົາຕ້ອງສ່ອງແສງສະຫວ່າງຂອງພຣະອົງ. ພຣະອົງຊົງເປັນກໍາລັງຂອງພວກເຂົາ. ຖ້າພວກເຂົາເບິ່ງພຣະອົງເໝືອນດັ່ງພຣະອົງຊົງເບິ່ງພຣະບິດາ ພວກເຂົາກໍຈະສາມາດເຮັດວຽກງານຂອງພຣະອົງໄດ້. ເມື່ອເພິ່ງພາພຣະເຈົ້າ ພຣະອົງກໍຈະປະທານຄວາມສະຫວ່າງຂອງພຣະອົງໃຫ້ພວກເຂົາ ເພື່ອສ່ອງໄປຍັງໂລກ. {AA 586.3}

// {AA 587.1}

ໃນຍຸກຕົ້ນ ອໍານາດເລິກລັບແຫ່ງຄວາມຊົ່ວຮ້າຍທີ່ອາຈານໂປໂລໄດ້ທໍານວາຍໄວ້ ກໍໄດ້ດໍາເນີນການຢູ່ແລ້ວ. ອັກຄະສາວົກເປໂຕກໍໄດ້ເຕືອນຄຣິສຕະຈັກກ່ຽວກັບຜູ້ປະກາດພະທໍາປອມ. ເຖິງປານນັ້ນ ຫຼາຍຄົນກໍຍັງຕົກເປັນເຫຍື່ອຂອງຄໍາສອນທຽມເທັດ. ບາງຄົນສັ່ນຄອນເມື່ອພົບພໍ້ຄວາມລໍາບາກແລະຖືກທົດລອງໃຫ້ປະລະຄວາມເຊື່ອ. ໃນລະຫວ່າງທີ່ອັກຄະສາວົກໂຢຮັນໄດ້ຮັບນິມິດນີ້ ຫຼາຍຄົນກໍໄດ້ລືມຄວາມຮັກເດີມທີ່ມີຕໍ່ຂ່າວປະເສີດແລ້ວ. ແຕ່ດ້ວຍພຣະຄຸນຂອງພຣະອົງ ພຣະເຈົ້າຈິ່ງບໍ່ໄດ້ປ່ອຍໃຫ້ຄຣິສຕະຈັກປະຖິ້ມຄວາມເຊື່ອ. ພຣະອົງໄດ້ສໍາແດງຄວາມຮັກແລະປາຖະໜາໃຫ້ພວກເຂົາສູ້ຊົນເພື່ອຊີວິດນິລັນດອນ. ພຣະອົງໄດ້ກ່າວວ່າ: “ເຫດສະນັ້ນ ຈົ່ງລະນຶກວ່າເຈົ້າໄດ້ຕົກຈາກສະພາບໃດແລ້ວ ຈົ່ງກັບໃຈເສຍໃໝ່ແລະເຮັດຕາມຢ່າງເດີມ.” ພຣະນິມິດ 2:5. {AA 587.1}

// {AA 587.2}

ຄຣິສຕະຈັກມີຄວາມບົກຜ່ອງແລະຕ້ອງການຄໍາຕໍາໜິຕິຕຽນອັນເດັດຂາດ. ອັກຄະສາວົກໂຢຮັນໄດ້ຮັບການບັນດານໃຈໃຫ້ບັນທຶກຄໍາເຕືອນ ຄໍາຕໍາໜິຕິຕຽນ ແລະຄໍາຮ້ອງຂໍເຖິງບັນດາຜູ້ທີ່ຈະສູນເສຍຄວາມພົ້ນ ຖ້າຫຼົງລືມຫຼັກການພື້ນຖານຂອງຂ່າວປະເສີດ. ແນ່ນອນ ຄໍາຕໍາໜິຕິຕຽນອັນຈໍາເປັນທີ່ມາຈາກພຣະເຈົ້າ ເຕັມໄປດ້ວຍຄວາມຮັກອັນອ່ອນໂຍນແລະສັນຍາວ່າຈະປະທານສັນຕິສຸກໃຫ້ແກ່ຜູ້ເຊື່ອທຸກຄົນທີ່ກັບໃຈ. ອົງພຣະຜູ້ເປັນເຈົ້າຊົງກ່າວວ່າ: “ເບິ່ງແມ່! ເຮົາຢືນເຄາະຢູ່ທີ່ປະຕູ ຖ້າຜູ້ໃດໄດ້ຍິນສຽງຂອງເຮົາແລະໄຂປະຕູ ເຮົາຈະເຂົ້າໄປຫາຜູ້ນັ້ນແລະຈະຮ່ວມຮັບປະທານອາຫານກັບຜູ້ນັ້ນ ແລະຜູ້ນັ້ນຈະຮ່ວມຮັບປະທານອາຫານກັບເຮົາ.” ພຣະນິມິດ 3:20. {AA 587.2}

// {AA 587.3}

ແລະຕໍ່ບັນດາຜູ້ທີ່ຍັງເຊື່ອເຖິງວ່າລໍາບາກ ພຣະເຈົ້າໄດ້ໃຫ້ຄໍາຍົກຍ້ອງແລະຄໍາສັນຍາດັ່ງນີ້: “ເຮົາຮູ້ຈັກການກະທໍາຂອງເຈົ້າ ເບິ່ງແມ! ເຮົາໄດ້ໃຫ້ປະຕູໄຂໄວ້ຢູ່ຕໍ່ໜ້າເຈົ້າ ເຊິ່ງບໍ່ມີຜູ້ໃດອັດໄດ້. ເຮົາຮູ້ວ່າເຈົ້າມີກໍາລັງພຽງເລັກນ້ອຍ ແຕ່ກໍຍັງຖືກຮັກສາຖ້ອຍຄໍາຂອງເຮົາ ແລະບໍ່ໄດ້ປະຕິເສດນາມຂອງເຮົາ.” “ເພາະເຈົ້າໄດ້ຖືຮັກສາຄໍາສັ່ງຂອງເຮົາທີ່ໃຫ້ມີຄວາມອົດທົນຢ່າງພາກພຽນ, ຝ່າຍເຮົາຈະຮັກສາເຈົ້າໄວ້ໃຫ້ພົ້ນຄາວຍາກລໍາບາກ ທີ່ຈະມີເທິງແຜ່ນດິນໂລກ.” ພຣະອົງໄດ້ເຕືອນບັນດາຜູ້ເຊື່ອວ່າ: “ຈົ່ງຕື່ນຂຶ້ນ ເຊີດຊູສ່ວນທີ່ເຈົ້າຍັງມີເຫຼືອຢູ່ໃຫ້ເຂັ້ມແຂງກ່ອນທີ່ມັນຈະຕາຍໝົດໄປ.” “ເຮົາຈະມາໃນໄວໆນີ້, ຈິ່ງຢືດໝັ້ນໃນສິ່ງທີ່ເຈົ້າມີຢູ່ນັ້ນ ເພື່ອວ່າຈະບໍ່ມີຜູ້ໃດຍາດຊີງເອົາມົງກຸດແຫ່ງໄຊຊະນະຂອງເຈົ້າໄປຈາກເຈົ້າໄດ້.” ພຣະນິມິດ 3:8, 10, 2, 11. {AA 587.3}

// {AA 588.1}

ຜ່ານທາງອັກຄະສາວົກໂຢຮັນຜູ້ທີ່ປະກາດຕົນວ່າເປັນ “ພີ່ນ້ອງ ເປັນເພື່ອນຮ່ວມໃນຄວາມຍາກລໍາບາກ” (1 ພຣະນິມິດ 1:9) ພຣະຄຣິສໄດ້ເປີດເຜີຍໃຫ້ຄຣິສຕະຈັກຂອງພຣະອົງຮູ້ສິ່ງທີ່ຈະພົບພໍ້. ອັກຄະສາວົກໂຢຮັນສາວົກແນບເບິ່ງອະນາຄົດອັນເຕັມໄປດ້ວຍຄວາມງົມງວາຍແລະຄວາມມືດມົນ ແລະເຫັນຄົນຈໍານວນຫຼວງຫຼາຍຖືກເຂັ່ນຂ້າຍ້ອນພວກເຂົາຮັກຄວາມຈິງ. ເພິ່ນຍັງເຫັນອີກວ່າ ພຣະຄຣິສຜູ້ຊົງປົກປ້ອງບັນດາພະຍານຂອງພຣະອົງໃນຍຸກຕົ້ນຈະບໍ່ປະຖິ້ມບັນດາຜູ້ທີ່ຕິດຕາມຢ່າງຊື່ສັດໃນຍຸກແຫ່ງການກົດຂີ່ຂົ່ມເຫັງທີ່ຕ້ອງຜ່ານຜ່າກ່ອນວັນສຸດທ້າຍຈະມາເຖິງ. ອົງພຣະຜູ້ເປັນເຈົ້າຊົງກ່າວວ່າ: “ຢ່າຊູ່ຢ້ານຄວາມທໍລະມານທີ່ພວກເຈົ້າກໍາລັງຈະໄດ້ຮັບນັ້ນ. ເບິ່ງແມ່! ມານຮ້າຍກໍາລັງຈະຈັບພວກເຈົ້າບາງຄົນໃສ່ຄຸກເພື່ອທົດລອງໃຈພວກເຈົ້າ ແລະພວກເຈົ້າຈະໄດ້ຮັບຄວາມທຸກລໍາບາກ ... ແຕ່ເຈົ້າຈົ່ງມີໃຈສັດຊື່ສຸດຈະລິດ ຈົນເຖິງວັນຕາຍ ແລ້ວເຮົາຈະເອົາມົງກຸດແຫ່ງຊີວິດໃຫ້ແກ່ເຈົ້າ.” ພຣະນິມິດ 2:10. {AA 588.1}

// {AA 588.2}

ໂຢຮັນໄດ້ຍິນຄໍາສັນຍາທີ່ຊົງກ່າວຕໍ່ຜູ້ສັດຊື່ທຸກຄົນທີ່ກໍາລັງຕໍ່ສູ້ຄວາມບາບ ວ່າ: “ຜູ້ໃດທີ່ມີໄຊຊະນະ ເຮົາຈະໃຫ້ຜູ້ນັ້ນກິນຜົນຈາກຕົ້ນໄມ້ແຫ່ງຊີວິດ ເຊິ່ງຢູ່ໃນສວນຂອງພຣະເຈົ້າ.” “ຜູ້ທີ່ມີໄຊຊະນະ ຜູ້ນັ້ນຈະໄດ້ຫົ່ມເຄື່ອງຂາວ ແລະເຮົາຈະບໍ່ລຶບຊື່ຂອງຜູ້ນັ້ນອອກຈາກທະບຽນແຫ່ງຊີວິດ, ແຕ່ເຮົາຈະຮັບຮອງຊື່ຜູ້ນັ້ນຊ້ອງໜ້າພຣະພັກພຣະບິດາເຈົ້າຂອງເຮົາ ແລະຕໍ່ໜ້າຝູງເທວະດາຂອງພຣະອົງ.” “ຜູ້ທີ່ມີໄຊຊະນະ ເຮົາຈະໃຫ້ຜູ້ນັ້ນນັ່ງກັບເຮົາເທິງບັນລັງຂອງເຮົາ ເໝືອນກັບທີ່ເຮົາມີໄຊຊະນະແລ້ວ ແລະໄດ້ນັ່ງກັບພຣະບິດາເຈົ້າຂອງເຮົາເທິງລາຊາບັນລັງຂອງພຣະອົງ.” ພຣະນິມິດ 2:7; 3:5, 21. {AA 588.2}

// {AA 589.1}

ອັກຄະສາວົກໂຢຮັນເບິ່ງເຫັນຄວາມເມດຕາ, ຄວາມອ່ອນໂຍນ, ແລະຄວາມຮັກຂອງພຣະເຈົ້າ ປະສົມກັບຄວາມບໍລິສຸດ, ຄວາມຍຸຕິທໍາ, ແລະລິດອໍານາດຂອງພຣະອົງ. ເພິ່ນເຫັນຄົນບາບຮັບເອົາພຣະອົງເປັນພຣະບິດາ ເຖິງວ່າຄວາມບາບເຄີຍເຮັດໃຫ້ພວກເຂົາຢ້ານພຣະອົງ. ເພິ່ນເບິ່ງການຕໍ່ສູ້ລະຫວ່າງຄົນຂອງພຣະເຈົ້າກັບສັດຕູ ແລະປິ່ນໜ້າເບິ່ງເທິງພູຊີໂອນ “ເຫັນບັນດາຜູ້ທີ່ມີໄຊຊະນະ ... ຢືນຢູ່ແຄມທະເລແກ້ວ ພວກເຂົາຖືພິນທີ່ພຣະເຈົ້າໄດ້ມອບໃຫ້ພວກເຂົາ. ພວກເຂົາຮ້ອງເພງຂອງໂມເຊ ... ແລະເພງຂອງພຣະເມສານ້ອຍ.” ພຣະນິມິດ 15:2, 3. {AA 589.1}

// {AA 589.2}

ເພິ່ນໄດ້ເຫັນ “ສິງຈາກເຜົ່າຢູດາ” ກັບ “ພຣະເມສານ້ອຍນີ້ເບິ່ງຄືວ່າໄດ້ຖືກຂ້າແລ້ວ” ເຊິ່ງເປັນສັນຍາລັກໝາຍເຖິງພຣະຜູ້ຊ່ວຍໃຫ້ພົ້ນ. ພຣະນິມິດ 5:5, 6. ສັນຍາລັກນີ້ສະແດງເຖິງລິດອໍານາດອັນຍິ່ງໃຫຍ່ແລະຄວາມຮັກອັນເສຍສະຫຼະລວມເຂົ້າກັນເປັນໜຶ່ງດຽວ. ສິງຈາກເຜົ່າຢູດາ ເປັນສັດຮ້າຍຕໍ່ຜູ້ທີ່ປະຕິເສດພຣະຄຸນຂອງພຣະເຈົ້າ ແຕ່ວ່າເປັນພຣະເມສາຫຼືລູກແກະຂອງພຣະເຈົ້າຕໍ່ບັນດາຜູ້ທີ່ເຊື່ອຟັງແລະສັດຊື່. ເສົາໄຟທີ່ພົ່ນຄວາມຢ້ານກົວແລະຄວາມພິໂລດໃສ່ຜູ້ລະເມີດກົດບັນຍັດຂອງພຣະເຈົ້າເປັນສັນຍານແສງສະຫວ່າງ ຄວາມເມດຕາ ແລະການຊ່ວຍເຫຼືອຕໍ່ບັນດາຜູ້ທີ່ຖືຮັກສາກົດບັນຍັດຂອງພຣະອົງ. ລໍາແຂນທີ່ຈະຟາດບັນດາຄົນກະບົດຈະຕູ້ມເອົາບັນດາຜູ້ທີ່ຈົງຮັກພັກດີ. ທຸກຄົນທີ່ສັດຊື່ຈະໄດ້ຮັບຄວາມພົ້ນ. “ພຣະອົງຈະໃຊ້ບັນດາເທວະດາຂອງພຣະອົງອອກໄປ ດ້ວຍສຽງແກດັງກ້ອງສະໜັ່ນຍັງທິດທັງສີ່ ເພື່ອຮວບຮວມເອົາປະຊາຊົນຂອງພຣະເຈົ້າທີ່ພຣະອົງໄດ້ຊົງເລືອກໄວ້ ຕັ້ງແຕ່ສຸດຂອບຟ້າເບື້ອງນີ້ຈົນສຸດຂອບຟ້າເບື້ອງນັ້ນ.” ມັດທາຍ 24:31. {AA 589.2}

// {AA 590.1}

ເມື່ອປຽບທຽບໃສ່ຄົນຝ່າຍໂລກແລ້ວ ຄົນຂອງພຣະເຈົ້າມີຈໍານວນໜ້ອຍເລື້ອຍມາ ແຕ່ຖ້າພວກເຂົາຍຶດໝັ້ນຄວາມຈິງໃນພຣະຄໍາພີ ພຣະອົງຈະເປັນບ່ອນລີ້ໄພຂອງພວກເຂົາ. ພວກເຂົາຈະຢູ່ໃຕ້ໂລ້ຕ້ານທານອັນຍິ່ງໃຫຍ່ຂອງພຣະເຈົ້າອົງຍິ່ງໃຫຍ່. ພຣະເຈົ້າມີຈໍານວນພົນຫຼາຍກວ່າສະເໝີ. ຈໍານວນພົນຂອງພຣະເຈົ້າຈະຫຼາຍກວ່າ ເມື່ອສຽງແກສຸດທ້າຍດັງຂຶ້ນ ທະລຸຂຸມຝັງສົບ ແລະ ບັດດາຜູ້ທີ່ຊອບທໍາເປັນຄືນມາຈາກຕາຍຢ່າງມີໄຊ ພ້ອມທັງຮ້ອງໂຮຂຶ້ນວ່າ: “ໂອ ຄວາມຕາຍເອີຍ ໄຊຊະນະຂອງມຶງຢູ່ໃສ?” (1 ໂກຣິນໂທ 15:55) ທັງຢືນຢູ່ນໍາພຣະເຈົ້າ, ພຣະຄຣິສ, ທູດສະຫວັນ, ແລະບັນດາຜູ້ທີ່ຈົງຮັກພັກດີແລະຊື່ສັດທັງໝົດຈາກທຸກຍຸກທຸກສະໄໝ. {AA 590.1}

// {AA 590.2}

ສາວົກທີ່ແທ້ຈິງຂອງພຣະຄຣິສຕິດຕາມພຣະອົງ ຜ່ານຜ່າຄວາມຍາກລໍາບາກໜັກໜ່ວງ, ອົດທົນປະຕິເສດຕົນເອງ ແລະພົບພໍ້ຄວາມຜິດຫວັງຂົມຂື່ນ; ແຕ່ວ່າສິ່ງເຫຼົ່ານີ້ສິດສອນໃຫ້ພວກເຂົາຮູ້ຄວາມຜິດແລະໂທດກໍາຂອງຄວາມບາບ ແລະພວກເຂົາໄດ້ຮັບການຊົງນໍາໃຫ້ກຽດຊັງຄວາມບາບ. ໃນເມື່ອພວກເຂົາເປັນຜູ້ຮ່ວມຮັບຄວາມທຸກທໍລະມານຂອງພຣະຄຮິສ ພວກເຂົາຈະໄດ້ຮ່ວມຮັບຄວາມສະຫງ່າລາສີຂອງພຣະອົງ. ໃນນິມິດນັ້ນ ຜູ້ປະກາດພຣະທໍາໂຢຮັນໄດ້ເຫັນໄຊຊະນະສູງສຸດຂອງຄຣິສຕະຈັກທີ່ເຫຼືອຢູ່ຂອງພຣະເຈົ້າ ແລະໄດ້ກ່າວວ່າ: {AA 590.2}

// {AA 590.3}

“ແລ້ວຂ້າພະເຈົ້າກໍໄດ້ເຫັນສິ່ງໜຶ່ງ ຄືທະເລແກ້ວປົນໄຟ ຂ້າພະເຈົ້າຍັງໄດ້ເຫັນບັນດາຜູ້ທີ່ມີໄຊຊະນະ ... ຢືນຢູ່ແຄມທະເລແກ້ວນັ້ນ ພວກເຂົາຖືພິນທີ່ພຣະເຈົ້າໄດ້ມອບໃຫ້ພວກເຂົາ. ພວກເຂົາຮ້ອງເພງຂອງໂມເຊ ຜູ້ຮັບໃຊ້ຂອງພຣະເຈົ້າແລະເພງຂອງພຣະເມສານ້ອຍນັ້ນວ່າ, ‘ຂ້າແດ່ອົງພຣະຜູ້ເປັນເຈົ້າ ພຣະເຈົ້າຜູ້ຊົງລິດທານຸພາບສູງສຸດ ພຣະລາຊາກິດຂອງພຣະອົງກໍໃຫຍ່ຫຼວງແລະໜ້າອັດສະຈັນ ຂ້າແດ່ພຣະມະຫາກະສັດແຫ່ງປະຊາຊາດທັງປວງ ວິຖີທາງຂອງພຣະອົງກໍຍຸຕິທໍາແລະທ່ຽງແທ້.’” ພຣະນິມິດ 15:2, 3. {AA 590.3}

// {AA 590.4}

 “ແລ້ວຂ້າພະເຈົ້າກໍໄດ້ຫຼຽວເບິ່ງແລະເຫັນພຣະເມສານ້ອຍຢືນຢູ່ເທິງພູເຂົາຊີໂອນ ແລະຜູ້ທີ່ຢູ່ກັບພຣະອົງແສນສີ່ໝື່ນສີ່ພັນຄົນ ເຊິ່ງເປັນພວກທີ່ມີພຣະນາມຂອງພຣະອົງ ແລະ ພຣະນາມພຣະບິດາຂອງພຣະອົງ ຂຽນໄວ້ທີ່ໜ້າຜາກຂອງພວກເຂົາ.” ພຣະນິມິດ 14:1. ຢູ່ໃນໂລກນີ້ ພວກເຂົາໄດ້ອຸທິດຈິດໃຈໃຫ້ພຣະເຈົ້າ; ພວກເຂົາຮັບໃຊ້ພຣະອົງດ້ວຍສຸດຄວາມຄິດແລະສຸດຈິດສຸດໃຈ; ແລະບັດນີ້ ພຣະອົງຈິ່ງສາມາດຂຽນພຣະນາມຂອງພຣະອົງ “ເທິງໜ້າຜາກພວກເຂົາ” ໄດ້. “ແລະພວກເຂົາຈະປົກຄອງຢູ່ຕະຫຼອດນິລັນດອນ.” ພຣະນິມິດ 22:5. ພວກເຂົາບໍ່ຈໍາເປັນຕ້ອງຊອກບ່ອນຢູ່. ພວກເຂົາເປັນຄົນທີ່ພຣະຄຣິສຊົງກ່າວເຊື້ອເຊີນວ່າ: “ມາເຖີດພວກເຈົ້າຜູ້ທີ່ໄດ້ຮັບພຣະພອນຈາກພຣະບິດາຂອງເຮົາ ຈົ່ງມາຮັບເອົາລາຊາອານາຈັກເຊິ່ງໄດ້ຖືກຈັດກຽມໄວ້ສໍາລັບພວກເຈົ້າຕັ້ງແຕ່ຕົ້ນເດີມສ້າງໂລກ.” ພຣະອົງຮັບເອົາພວກເຂົາເຂົ້າເປັນໄພ່ພົນຂອງພຣະອົງ ໂດຍກ່າວວ່າ: “ຈົ່ງມາຮ່ວມຊົມຊື່ນຍິນດີກັບເຮົາເຖີດ.” ມັດທາຍ 25:34, 21. {AA 590.4}

// {AA 591.1}

“ພຣະເມສານ້ອຍສະເດັດໄປທາງໃດ ແມ່ນຄົນເຫຼົ່ານີ້ທີ່ຕາມສະເດັດໄປ. ຄົນເຫຼົ່ານີ້ແຫຼະທີ່ຊົງໄຖ່ໄວ້ຈາກມວນມະນຸດ ເພື່ອເປັນຜົນທໍາອິດຖວາຍແດ່ພຣະເຈົ້າແລະພຣະເມສານ້ອຍ.” ພຣະນິມິດ 14:4. ໃນນິມິດນັ້ນ ພວກເຂົາຢືນຢູ່ເທິງພູຊີໂອນ ກຽມພ້ອມນະມັດສະການພຣະເຈົ້າ ທັງນຸ່ງເຄື່ອງຂາວ ເຊິ່ງໝາຍເຖິງຄວາມຊອບທໍາ. ແຕ່ທຸກຄົນທີ່ຈະປະຕິບັດຕາມພຣະອົງໃນສະຫວັນ ຕ້ອງຕິດຕາມພຣະອົງໃນໂລກນີ້ກ່ອນ ບໍ່ແມ່ນຝືນໃຈຫຼືເຄິ່ງໆກາງໆ ແຕ່ໄວ້ວາງໃຈ, ຕິດຕາມດ້ວຍຄວາມຮັກ, ດ້ວຍຄວາມຍິນດີ ເໝືອນດັ່ງຝູງແກະຕິດຕາມຜູ້ລ້ຽງ. {AA 591.1}

// {AA 591.2}

“ແລ້ວຂ້າພະເຈົ້າກໍໄດ້ຍິນສຽງໜຶ່ງຈາກສະຫວັນດັງເໝືອນສຽງນໍ້າໄຫຼແຮງ ແລະ ເໝືອນສຽງຟ້າຮ້ອງກ້ອງສະໜັ່ນ ສຽງນັ້ນເໝືອນສຽງພິນທີ່ພວກນັກດົນຕຼີກໍາລັງບັນເລງຢູ່. ຄົນເຫຼົ່ານັ້ນຮ້ອງເພງບົດໃໝ່ຕໍ່ໜ້າພຣະລາຊາບັນລັງ ... ບໍ່ມີຜູ້ໃດສາມາດຮຽນຮູ້ບົດເພງນັ້ນໄດ້ ເວັ້ນແຕ່ຄົນແສນສີ່ໝື່ນສື່ພັນນັ້ນ ທີ່ໄດ້ຊົງໄຖ່ໄວ້ແລ້ວຈາກແຜ່ນດິນໂລກ ...​ ຈະຫາຄວາມຕົວະໃນປາກຂອງພວກເຂົາກໍບໍ່ພົບ ພວກເຂົາບໍ່ມີຈຸດດ່າງພອຍແລ້ວ.” ພຣະນິມິດ 14:2-5. {AA 591.2}

// {AA 591.3}

“ຂ້າພະເຈົ້າກໍໄດ້ເຫັນນະຄອນສັດສິດ ຄືນະຄອນເຢຣູຊາເລັມໃໝ່ ກໍາລັງລົງມາຈາກສະຫວັນແລະຈາກພຣະເຈົ້າ, ນະຄອນີ້ໄດ້ຈັດກຽມພ້ອມແລ້ວ ເໝືອນເຈົ້າສາວແຕ່ງຕົວໄວ້ເພື່ອພົບເຈົ້າບ່າວຂອງຕົນ.” “ນະຄອນນັ້ນປະກອບດ້ວຍສະຫງ່າລາສີຂອງພຣະເຈົ້າ ມີແສງຮຸ່ງເຮືອງເໝືອນເພັດ ເໝືອນແກ້ວມະນີໂຊດອັນເສາະໃສ. ນະຄອນນັ້ນມີກໍາແພງໃຫຍ່ສູງ ມີປະຕູສິບສອງປ່ອງ ແລະມີເທວະດາສິບສອງຕົນເຝົ້າຮັກສາຢູ່ ທີ່ປະຕູໄດ້ຈາລຶກຊື່ສິບສອງຕະກຸນຂອງພວກຊາດອິດສະຣາເອນໄວ້.” “ປະຕູທັງສິບສອງນັ້ນເຮັດດ້ວຍໄຂ່ມຸກສິບສອງໜ່ວຍ ປະຕູລະໜ່ວຍ ແລະຖະໜົນໃນນະຄອນນັ້ນເປັນຄໍາບໍລິສຸດສ່ອງໃສເໝືອນແກ້ວ. ຂ້າພະເຈົ້າບໍ່ໄດ້ເຫັນມີພຣະວິຫານຢູ່ໃນນະຄອນນັ້ນ ເພາະແມ່ນອົງພຣະຜູ້ເປັນເຈົ້າ ພຣະເຈົ້າອົງຊົງລິດອໍານາດຍິ່ງໃຫຍ່ ແລະ ພຣະເມສານ້ອຍເປັນພຣະວິຫານຂອງນະຄອນນັ້ນ.” ພຣະນິມິດ 21:2, 11, 12, 21, 22. {AA 591.3}

// {AA 592.1}

“ຢູ່ໃນນະຄອນນັ້ນບໍ່ມີສິ່ງໃດທີ່ຕົກຢູ່ໃນຄໍາສາບແຊ່ງຂອງພຣະເຈົ້າອີກຕໍ່ໄປ. ພຣະບັນລັງຂອງພຣະເຈົ້າແລະຂອງພຣະເມສານ້ອຍຈະຕັ້ງຢູ່ໃນນະຄອນນັ້ນ ແລະພວກຜູ້ຮັບໃຊ້ຂອງພຣະອົງຈະບົວລະບັດຮັບໃຊ້ພຣະອົງ. ພວກເຂົາຈະເຫັນພຣະເຈົ້າໜ້າຕໍ່ໜ້າ ແລະພຣະນາມຂອງພຣະອົງຈະຊົງປະທັບກາໃສ່ໜ້າຜາກຂອງພວກເຂົາໄວ້. ກາງຄືນຈະບໍ່ມີອີກຕໍ່ໄປ ແລະພວກເຂົາຈະບໍ່ຕ້ອງການແສງໂຄມໄຟຫຼືແສງຕາເວັນ ເພາະວ່າອົງພຣະຜູ້ເປັນເຈົ້າ ພຣະເຈົ້າຈະເປັນແສງສະຫວ່າງຂອງພວກເຂົາ ແລະພວກເຂົາຈະປົກຄອງຢູ່ຕະຫຼອດນິລັນດອນ.” ພຣະນິມິດ 22:3-5. {AA 592.1}

// {AA 592.2}

“ແລ້ວເທວະດາຕົນນັ້ນກໍໄດ້ຊີ້ໃຫ້ຂ້າພະເຈົ້າເຫັນແມ່ນໍ້າແຫ່ງຊີີວິດ ທີ່ໄສເໝືອນແກ້ວ ໄຫຼອອກມາຈາກພຣະບັນລັງຂອງພຣະເຈົ້າ ແລະຈາກພຣະເມສານ້ອຍ. ນໍ້ານັ້ນໄຫຼລົງຜ່ານກາງຖະໜົນຂອງນະຄອນແຕ່ລະແຄມ ທັງສອງຟາກຂ້າງແມ່ນໍ້ານັ້ນມີຕົ້ນໄມ້ແຫ່ງຊີວິດ ເຊິ່ງເກີດຜົນສິບສອງຊະນິດ, ເກີດຜົນທຸກເດືອນ ແລະໃບຂອງຕົ້ນນັ້ນໃຊ້ສໍາລັບປິ່ນປົວບັນດາປະຊາຊາດທັງຫຼາຍໃຫ້ດີ.” “ຄວາມສຸກເປັນຂອງຜູ້ທີ່ຊໍາລະລ້າງເສື້ອຜ້າຂອງຕົນໃຫ້ສະອາດ ເພື່ອພວກເຂົາຈະມີສິດຢ່າງຖືກຕ້ອງເຂົ້າໄປເຖິງຕົ້ນໄມ້ແຫ່ງຊີວິດ ແລະເຂົ້າໄປໃນນະຄອນນັ້ນຜ່ານທາງປະຕູ.” ພຣະນິມິດ 22:1, 2, 14. {AA 592.2}

// {AA 592.3}

“ຂ້າພະເຈົ້າໄດ້ຍິນສຽງດັງອອກມາຈາກພຣະລາຊາບັນລັງແລະກ່າວວ່າ:” {AA 592.3}

// {AA 592.4}

‘ເບິ່ງແມ່! ທີ່ສະຖິດຂອງພຣະເຈົ້າກໍຢູ່ກັບມະນຸດແລ້ວ ພຣະອົງຈະສະຖິດຢູ່ກັບພວກເຂົາ ແລະພວກເຂົາກໍຈະເປັນໄພ່ພົນຂອງພຣະອົງ ພຣະເຈົ້າເອງຈະສະຖິດຢູ່ກັບພວກເຂົາ ແລະຈະຊົງເປັນພຣະເຈົ້າຂອງພວກເຂົາ.’” ພຣະນິມິດ 21:3. {AA 592.4}
