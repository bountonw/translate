= 9

== #todo(porm:ເຖົ້າແກ່/ piton:ຜູ້ດູແລຮັບໃຊ້]ເຈັດຄົນ

====ອີງຕາມ ກິດຈະການ 6:1–7.

// {AA 87.1}

“ໃນຄາວນັ້ນ ເມື່ອຈຳນວນພວກສິດເພີ່ມທະວີຫຼາຍຂຶ້ນ ຊາວຢິວປາກພາສາກຣີກຈົ່ມຕໍ່ຊາວຢິວຄົນພື້ນເມືອງປາກພາສາເຮັບເຣີວ່າ ໃນແຕ່ລະວັນພວກແມ່ໝ້າຍຊາວກຣີກບໍ່ໄດ້ຮັບການເອົາໃຈໃສ່ໃນການແຈກຢາຍອາຫານ.” (ກິດຈະການ 6:1) {AA 87.1}

// {AA 87.2}

ຄຣິສຕະຈັກໃນຍຸກຕົ້ນປະກອບດ້ວຍຫຼາຍກຸ່ມຄົນ ຫຼາຍຊົນຊາດ. ເມື່ອພຣະວິນຍານບໍຣິສຸດສະເດັດມາໃນເທດສະການເພັນເຕຄໍສະເຕ “ນະຄອນເຢຣູຊາເລັມມີຊາວຢິວຈາກທຸກປະເທດໃນໂລກມາພັກອາໄສຢູ່.” (ກິດຈະການ 2:5) ໃນຈຳນວນຄົນເຫຼົ່ານີ້ມີບາງຄົນທີ່ຢຳເກງພຣະເຈົ້າ ແລະ ກໍມີຊາວຢິວສ່ວນໜຶ່ງທີ່ປາກພາສາກຣີກ ເຊິ່ງຊາວຢິວທີ່ປາກພາສາກຣີກກັບຊາວຢິວທີ່ມີຖິ່ນກຳເນີດຈາກຟີລິດສະຕິນບໍ່ໄວ້ເນື້ອເຊື່ອໃຈກັນມາດົນ ແລະ ບາງຄັ້ງເຖິງຂັ້ນເປັນສັດຕູກັນ. {AA 87.2}

// {AA 87.3}

ຈິດໃຈຂອງຜູ້ເຊື່ອອັນເປັນໝາກຜົນຂອງການປະກາດຂອງພວກສາວົກມີຄວາມອ່ອນນ້ອມ ແລະ ສາມັກຄີກັນດ້ວຍຄວາມຮັກແບບຄຣິສຕຽນ. ເຖິງວ່າແຕ່ກ່ອນເຄີຍມີອະຄະຕິຕໍ່ກັນ ແຕ່ດຽວນີ້ທຸກຄົນໄດ້ສະໝານສາມັກຄີກັນດີ. ຊາຕານຮູ້ດີວ່າ ຖ້າຄວາມສາມັກຄີນີ້ຍັງຄົງຢູ່ ມັນກໍຈະບໍ່ສາມາດຂັດຂວາງຄວາມກ້າວໜ້າຂອງຂ່າວປະເສີດໄດ້. ມັນຈິ່ງສວຍໃຊ້ຄວາມຂັດແຍ້ງເກົ່າໆເພື່ອທຳລາຍຄວາມສາມັກຄີດັ່ງກ່າວ. {AA 87.3}

// {AA 88.1}

ເວລາຜ່ານໄປ ຈຳນວນຜູ້ເຊື່ອກໍຍິ່ງເພີ່ມທະວີຂຶ້ນ. ຊາຕານໄດ້ຍຸແຍ່ໃຫ້ເກີດຄວາມສຽດສີທ່າມກາງຜູ້ທີ່ແຕ່ກ່ອນເຄີຍອິດສາຜູ້ເຊື່ອດ້ວຍກັນ ແລະ ຈັບຜິດຄົນທີ່ເປັນຜູ້ນຳ ຈຶ່ງເຮັດໃຫ້ “ຊາວຢິວປາກພາສາກຣີກຈົ່ມຕໍ່ຊາວຢິວພື້ນເມືອງປາກພາສາເຮັບເຣີ.” (ກິດຈະການ 6:1). ຄຳຈົ່ມນີ້ມີຕົ້ນເຫດມາຈາກແມ່ໝ້າຍຊາວກຣີກຄິດວ່າຕົນບໍ່ໄດ້ຮັບການເອົາໃຈໃສ່ໃນການແຈກຢາຍອາຫານ. ຄວາມບໍ່ເປັນເອກະພາບກັນໃນເລື່ອງອາຫານ ຖ້າມີຈິງກໍຖືວ່າຂັດກັບຂ່າວປະເສີດ, ແຕ່ຊາຕານສາມາດຍຸແຍ່ໃຫ້ຄົນສົງໄສໃນເລື່ອງນີ້. ບັນຫາດັ່ງກ່າວຕ້ອງໄດ້ຮັບການແກ້ໄຂຢ່າງຮີບດ່ວນ ຖ້າບໍ່ດັ່ງນັ້ນຊາຕານຈະສ້າງຄວາມແຕກແຍກໄດ້ສຳເລັດ. {AA 88.1}

// {AA 88.2}

ຖືວ່າພວກອັກຄະສາວົກກຳລັງຜະເຊີນໜ້າກັບວິກິດການ. ພາຍໃຕ້ການນໍາອັນສະຫຼຽວສະຫຼາດ ແລະ ການຮ່ວມມືກັບພຣະວິນຍານບໍຣິສຸດ ວຽກງານທີ່ໄດ້ຮັບມອບໝາຍໃຫ້ນັ້ນໄດ້ເຕີບໃຫຍ່ຢ່າງໄວວາ. ຄຣິສຕະຈັກໄດ້ຂະຫຍາຍຕົວຢ່າງຕໍ່ເນື່ອງ ແລະ ການຂະຫຍາຍຕົວນີ້ກໍກາຍເປັນພາລະໜັກຕໍ່ບັນດາຜູ້ນໍາ. ບໍ່ມີຜູ້ໃດຫຼືຄົນກຸ່ມໃດສາມາດແບກຮັບພາລະທັງຫຼາຍໄດ້ລຳພັງ ໂດຍບໍ່ສົ່ງຜົນກະທົບຕໍ່ຄວາມຮຸ່ງເຮື່ອງຂອງຄຣິສຕະຈັກ. ພວກເຂົາຈຳເປັນຕ້ອງແບ່ງໜ້າທີ່ຮັບຜິດຊອບທີ່ຕົນໄດ້ແບກຫາບມາຢ່າງສັດຊື່ຕັ້ງແຕ່ເລີ່ມກໍ່ຕັ້ງຄຣິສຕະຈັກ. ພວກອັກຄະສາວົກຕ້ອງພັດທະນາໂຄງຮ່າງການຈັດຕັ້ງຂອງຄຣິສຕະຈັກໃຫ້ເປັນລະບຽບຍິ່ງຂຶ້ນ ເພື່ອແບ່ງເບົາພາລະທີ່ຕົນໄດ້ແບກຫາບມາດົນນານ. {AA 88.2}

// {AA 89.1}

ພວກເຂົ້າໄດ້ເອີ້ນບັນດາຜູ້ເຊື່ອມາປະຊຸມກັນ. ພຣະວິນຍານບໍຣິສຸດຊົງນຳພວກເຂົາໃນການວ່າງໂຄງຮ່າງຂອງຄຣິສຕະຈັກໃຫ້ດີຂຶ້ນ. ພວກເຂົາເວົ້າວ່າ ຮອດເວລາແລ້ວທີ່ຜູ້ນຳດ້ານຈິດວິນຍານຂອງຄຣິສຕະຈັກຈະຕ້ອງມອບໜ້າທີ່ໃນການສົງເຄາະຄົນຍາກຈົນ ແລະ ໜ້າທີ່ອື່ນໆຄ້າຍຄືກັນໃຫ້ຄົນອື່ນໄດ້ຊ່ວຍເຫຼືອ ເພື່ອພວກຕົນຈະບໍ່ຖືກຖ່ວງດຶງບໍ່ໃຫ້ປະກາດຂ່າວປະເສີດໄດ້. ພວກເຂົາເວົ້າວ່າ: “ດ້ວຍເຫດນີ້ ພີ່ນ້ອງທັງຫຼາຍເອີຍ ຈົ່ງເລືອກເອົາເຈັດຄົນໃນທ່າມກາງພວກເຈົ້າທີ່ມີຊື່ສຽງດີ ທີ່ເຕັມໄປດ້ວຍພຣະວິນຍານບໍຣິສຸດເຈົ້າ ແລະ ສະຕິປັນຍາ ພວກເຮົາຈະຕັ້ງໃຫ້ພວກເຂົາຮັບຜິດຊອບດູແລງານນີ້. ສ່ວນພວກເຮົາກໍຈະອຸທິດເວລາທັງໝົດໃສ່ການພາວັນນາອະທິຖານ ແລະ ການສັ່ງສອນພຣະທຳ.” (ກິດຈະການ 6:3–4) ພວກຜູ້ເຊື່ອໄດ້ປະຕິບັດຕາມຄໍາແນະນໍາດັ່ງກ່າວ ແລະ ໄດ້ເລືອກເອົາເຈັດຄົນມາເປັນຜູ້ຮັບຜິດຊອບໜ້າທີ່ເຫຼົ່ານີ້ ໂດຍໄດ້ອະທິຖານ ແລະ ວາງມືໃສ່ພວກເຂົາ. {AA 89.1}

// {AA 89.2}

ການແຕ່ງຕັ້ງຜູ້ດູແລຮັບໃຊ້ເຈັດຄົນໃຫ້ຮັບຜິດຊອບໜ້າທີ່ພິເສດນີ້ ໄດ້ເປັນພຣະພອນອັນຍິ່ງໃຫຍ່ຕໍ່ຄຣິສຕະຈັກ. ຜູ້ນໍາເຫຼົ່ານີ້ໄດ້ເອົາໃຈໃສ່ຄວາມຈຳເປັນຂອງແຕ່ລະບຸກຄົນ ແລະ ເບິ່ງແຍງດ້ານການເງິນຂອງຄຣິສຕະຈັກ. ການບໍລິຫານຢ່າງສະຫຼຽວສະຫຼາດ ແລະ ແບບຢ່າງອັນດີຂອງພວກເຂົາເຮັດໃຫ້ວຽກງານຕ່າງໆຂອງຄຣິສຕະຈັກເປັນອັນໜຶ່ງອັນດຽວກັນ. {AA 89.2}

// {AA 89.3}

ວິທີນີ້ແມ່ນເປັນໄປຕາມນໍ້າພຣະໄທຂອງພຣະເຈົ້າ ເຊິ່ງສະແດງອອກໃນໝາກຜົນຄວາມສໍາເລັດທີ່ເກີດຂຶ້ນ. ພຣະຄໍາພີໄດ້ບັນທຶກເອົາໄວ້ວ່າ: “ດັ່ງນັ້ນພຣະທຳຂອງພຣະເຈົ້າຈຶ່ງໄດ້ຈະເລີນຂຶ້ນ ສືບຕໍ່ແຜ່ຂະຫຍາຍອອກໄປ. ຈຳນວນພວກສິດໃນນະຄອນເຢຣູຊາເຣັມເພີ່ມທະວີຫຼາຍຂຶ້ນ ແລະ ໄດ້ມີປະໂຣຫິດຫຼາຍຄົນກໍໄດ້ຍອມເຊື່ອຟັງຕໍ່ຄວາມເຊື່ອນັ້ນ.” (ກິດຈະການ 6:7) ການເພີ່ມທະວີຂອງຜູ້ເຊື່ອນີ້ແມ່ນຍ້ອນພວກສາວົກມີອິດສະຫຼະໃນການປະກາດຫຼາຍຂຶ້ນ ແລະ ຍ້ອນຄວາມຂະຫຍັນຂັນແຂງ ແລະ ກໍາລັງແຮງຂອງຜູ້ດູແລຮັບໃຊ້ທັງເຈັດ. ຄວາມຮັບຜິດຊອບຕໍ່ສະມາຊິກຜູ້ຍາກຈົນບໍ່ໄດ້ຕັດພວກເຂົາອອກຈາກວຽກງານການປະກາດ. ກົງກັນຂ້າມ ພວກເຂົາມີຄຸນສົມບັດພ້ອມທີ່ຈະສິດສອນຄວາມຈິງໃຫ້ຄົນອື່ນ ແລະ ພວກເຂົາກໍໄດ້ເຮັດຢ່າງຈິງຈັງ ແລະ ປະສົບຜົນສຳເລັດ. {AA 89.3}

// {AA 90.1}

ຄຣິສຕະຈັກໃນຍຸກຕົ້ນໄດ້ຮັບມອບໝາຍໃຫ້ຮັບຜິດຊອບການຂະຫຍາຍຕົວຢ່າງຕໍ່ເນື່ອງຂອງຄຣິສຕະຈັກ. ຕ້ອງມີການກໍ່ຕັ້ງສູນປະກາດຄວາມຈິງເພື່ອສ່ອງແສງ ແລະ ເປັນພຣະພອນໃນທຸກບ່ອນທີ່ມີຄົນຍິນດີອຸທິດຕົນຮັບໃຊ້ພຣະເຈົ້າ. ການປະກາດຂ່າວປະເສີດຕ້ອງຂະຫຍາຍໄປທົ່ວໂລກ ແລະ ຜູ້ປະກາດຈະປະສົບຜົນສຳເລັດບໍ່ໄດ້ຖ້າວ່າບໍ່ສາມັກຄີກັນ ແລະ ສະແດງໃຫ້ໂລກໄດ້ເຫັນວ່າ ພວກເຂົາຢູໃນພຣະເຈົ້າໂດຍເປັນອັນໜຶ່ງອັນດຽວກັນກັບພຣະຄຣິສ. ພຣະເຢຊູຊົງອະທິຖານຕໍ່ພຣະເຈົ້າບໍ່ແມ່ນບໍວ່າ: “ໂອພຣະບິດາເຈົ້າຜູ້ບໍຣິສຸດເອີຍ ຂໍໂຜດພິທັກຮັກສາພວກເຂົາໄວ້ໂດຍຣິດອໍານາດແຫ່ງພຣະນາມຂອງພຣະອົງ ຄືພຣະນາມທີ່ພຣະອົງໄດ້ໃຫ້ແກ່ຂ້ານ້ອຍນັ້ນ ເພື່ອວ່າພວກເຂົາຈະໄດ້ເປັນອັນໜຶ່ງອັນດຽວກັນ ເໝືອນດັ່ງພຣະອົງກັບຂ້ານ້ອຍເປັນອັນໜຶ່ງອັນດຽວກັນ.” ພຣະອົງທູນຕໍ່ກ່ຽວກັບພວກເຂົາວ່າ: “ໂລກນີ້ໄດ້ກຽດຊັງພວກເຂົາ ເພາະພວກເຂົາບໍ່ເປັນຂອງໂລກ ເໝືອນດັ່ງຂ້ານ້ອຍບໍ່ເປັນຂອງໂລກ.” ພຣະອົງຊົງອ້ອນວອນຕໍ່ພຣະເຈົ້າວ່າ: “ໃຫ້ພວກເຂົາທັງໝົດເປັນອັນໜຶ່ງອັນດຽວກັນ” “ເພື່ອໂລກຈະເຊື່ອວ່າແມ່ນພຣະອົງນັ້ນແຫຼະທີ່ໃຊ້ຂ້ານ້ອຍມາ.” (ໂຢຮັນ 17:11, 14, 23, 21.) ຊີວິດຈິດວິນຍານ ແລະ ພະລັງຂອງພວກເຂົາຂຶ້ນກັບຄວາມສໍາພັນອັນໃກ້ຊິດກັບພຣະຄຣິສ ຜູ້ຊົງມອບໝາຍການປະກາດຂ່າວປະເສີດໃຫ້ພວກເຂົາ. {AA 90.1}

// {AA 90.2}

ພວກສາວົກຈະຮັບຣິດອຳນາດຈາກພຣະວິນຍານບໍຣິສຸດ ແລະ ຄວາມຊ່ວຍເຫຼືອຈາກທູດສະຫວັນໄດ້ກໍຕໍ່ເມື່ອພວກເຂົາເປັນອັນໜຶ່ງອັນດຽວກັນກັບພຣະຄຣິສ. ອີງໃສ່ຣິດອໍານາດ ແລະ ການຊ່ວຍເຫຼືອດັ່ງກ່າວ ພວກເຂົາຈະສາມາດສ້າງແນວຕ້ານອັນແໜ້ນໜາໄດ້ ແລະ ຈະມີໄຊເມື່ອຈຳເປັນຕ້ອງຜະເຊີນໜ້າກັບອຳນາດຂອງຄວາມມືດທີ່ຮາວີຢູ່ບໍ່ເຊົາ. ເມື່ອປະກາດຢ່າງສາມັກຄີ ທູດສະຫວັນຈະອອກໜ້າໄປກ່ອນເພື່ອເປີດຫົນທາງເພື່ອກະກຽມຈິດໃຈຂອງຄົນໃຫ້ພ້ອມທີ່ຈະຮັບເອົາຄວາມຈິງ ແລະ ຫຼາຍຄົນຈະຮັບເຊື່ອໃນພຣະຄຣິສ. ເມື່ອໃດກໍຕາມທີ່ສາມັກຄີກັນ ຄຣິສຕະຈັກຈະກ້າວໄປດັ່ງຍິງສາວ “ງາມແທ້ ແລະ ບໍຣິສຸດຜຸດຜ່ອງດັ່ງຕາເວັນ ແລະ ດວງເດືອນສ່ອງແຈ້ງເຫຼື້ອມໃສ.” (ຍອດເພງ 6:10.) ບໍ່ມີສິ່ງໃດສາມາດຂັດຂວາງໄດ້. ຄຣິສຕະຈັກຈະໄດ້ຮັບໄຊຊະນະຢ່າງຕໍ່ເນື່ອງ ແລະ ຈະປະສົບຜົນສຳເລັດອັນສະຫງ່າງາມໃນການປະກາດຂ່າວປະເສີດໃຫ້ໂລກໄດ້ຮູ້ຕາມພັນທະກິດທີ່ພຣະເຈົ້າຊົງມອບໝາຍໃຫ້. {AA 90.2}

// {AA 91.1}

ການຈັດຕັ້ງຂອງຄຣິສຕະຈັກໃນກຸງເຢຣູຊາເລັມເປັນແບບຢ່າງແກ່ການຈັດຕັ້ງຂອງຄຣິສຕະຈັກໃນສະຖານທີ່ອື່ນໆ ທີ່ມີຄົນກັບໃຈເຊື່ອໃນຂ່າວປະເສີດ. ຜູ້ທີ່ຖືກມອບໝາຍໃຫ້ເປັນຜູ້ນໍາຄຣິສຕະຈັກບໍ່ຄວນຖືວ່າຕົນເປັນເຈົ້າເປັນນາຍເໜືອມໍລະດົກຂອງພຣະເຈົ້າ ແຕ່ຄວນເປັນຜູ້ລ້ຽງທີ່ສະຫຼຽວສະຫຼາດ ຜູ້ທີ່ຈະ “ລ້ຽງຮັກສາດ້ວຍຄວາມເຕັມໃຈ...ເປັນແບບຢ່າງອັນດີແກ່ຝູງແກະນັ້ນ” (1 ເປໂຕ 5:2, 3) ແລະ ດູແລຮັບໃຊ້ຕ້ອງເປັນຄົນ “ມີຊື່ສຽງດີ ເຕັມໄປດ້ວຍພຣະວິນຍານບໍຣິສຸດເຈົ້າ ແລະ ສະຕິປັນຍາ.” (ກິດຈະການ 6:3) ຜູ້ນຳເຫຼົ່ານີ້ຕ້ອງຮັບໃຊ້ຢ່າງສາມັກຄີ ຢູ່ຝ່າຍຄວາມຊອບທຳ ແລະ ປົກປັກຮັກສາຄວາມຖືກຕ້ອງໄວ້ໃຫ້ໝັ້ນແກ່ນ ແລະ ເດັດດ່ຽວ. ແລ້ວພວກເຂົາຈະເປັນແບບຢ່າງອັນດີໃຫ້ກັບສະມາຊິກທັງໝົດເພື່ອໃຫ້ເກີດຄວາມສາມັກຄີ. {AA 91.1}

// {AA 91.2}

ລຸນມາເມື່ອມີກຸ່ມຜູ້ເຊື່ອເກີດຂຶ້ນໃນສະຖານທີ່ຕ່າງໆທົ່ວໂລກ ການຈັດຕັ້ງຂອງຄຣິສຕະຈັກກໍຍິ່ງໄດ້ຮັບການປັບປຸງໃຫ້ສົມບູນຂຶ້ນຕື່ມ ເພື່ອໃຫ້ມີຄວາມເປັນລະບົບລະບຽບ ແລະ ຄວາມປອງດອງກັນ. ສະມາຊິກທຸກຄົນຖືກສິດສອນໃຫ້ເຮັດໜ້າທີ່ຂອງໃຜລາວໃຫ້ດີທີ່ສຸດ. ທຸກຄົນຄວນໃຊ້ຂອງປະທານທີ່ຕົນໄດ້ຮັບໃຫ້ເກີດຜົນອັນດີ. ບາງຄົນໄດ້ຮັບຂອງປະທານພິເສດຈາກພຣະວິນຍານບໍຣິສຸດຄື: “ໜຶ່ງແມ່ນອັກຄະສາວົກ ສອງແມ່ນຜູ້ປະກາດພຣະທໍາ ສາມແມ່ນອາຈານ ແລ້ວຕໍ່ຈາກນັ້ນກໍມີຜູ້ເຮັດການອິດທິຣິດຕ່າງໆ ຜູ້ມີອໍານາດໃຫ້ດີພະຍາດໂລຄາ ຜູ້ອຸປະຖໍາ ຜູ້ປົກຄອງ ແລະ ຜູ້ເວົ້າພາສາແປກໆ.” (1 ໂກລິນໂທ 12:28.) ແຕ່ວ່າຜູ້ຮັບໃຊ້ທັງໝົດເຫຼົ່ານີ້ຕ້ອງສາມັກຄີກັນ. {AA 91.2}

// {AA 92.1}

“ຂອງປະທານຈາກພຣະວິນຍານນັ້ນມີຢູ່ຫຼາຍຢ່າງດ້ວຍກັນ ແຕ່ແມ່ນພຣະວິນຍານອົງດຽວກັນ. ງານຮັບໃຊ້ມີຫຼາຍຢ່າງຕ່າງກັນ ແຕ່ແມ່ນພຣະເຈົ້າອົງດຽວກັນ. ຄວາມສາມາດໃນການດໍາເນີນງານມີຫຼາຍຢ່າງຕ່າງກັນ ແຕ່ແມ່ນພຣະເຈົ້າອົງດຽວກັນທີ່ໃຫ້ຄວາມສາມາດແກ່ທຸກຄົນສໍາລັບງານທີ່ເຂົາຮັບໃຊ້ນັ້ນ. ການສໍາແດງຂອງພຣະວິນຍານມີຢູ່ໃນແຕ່ລະຄົນເພື່ອປະໂຫຍດຮ່ວມກັນ. ພຣະເຈົ້າຊົງປະທານໂດຍທາງພຣະວິນຍານໃຫ້ຄົນໜຶ່ງມີຖ້ອຍຄໍາທີ່ປະກອບດ້ວຍສະຕິປັນຍາ ແລະ ໂຜດໃຫ້ອີກຄົນໜຶ່ງອີກມີຖ້ອຍຄໍາທີ່ປະກອບດ້ວຍວິຊາຄວາມຮູ້ ແຕ່ແມ່ນພຣະວິນຍານອົງດຽວກັນ. ແລະ ໃຫ້ອີກຄົນໜຶ່ງມີຄວາມເຊື່ອແຕ່ແມ່ນພຣະວິນຍານອົງດຽວກັນ ແລະ ໂຜດໃຫ້ຄົນໜຶ່ງອີກມີຣິດອໍານາດໃຫ້ຄົນດີພະຍາດ ແຕ່ແມ່ນພຣະວິນຍານອົງດຽວ. ແລະ ໃຫ້ຄົນໜຶ່ງມີຣິດອໍານາດເຮັດການອັດສະຈັນ ແລະ ໃຫ້ຄົນໜຶ່ງມີຂອງປະທານໃນການປະກາດພຣະທໍາ ແລະ ໂຜດໃຫ້ຄົນໜຶ່ງອີກຮູ້ສັງເກດວິນຍານຕ່າງໆ ແລະ ໃຫ້ຄົນໜຶ່ງມີຄວາມສາມາດເວົ້າພາສາແປກໆ ແລະ ໂຜດໃຫ້ຄົນໜຶ່ງອີກມີຄວາມສາມາດແປພາສາແປກໆ. ສິ່ງສາລະພັດເຫຼົ່ານີ້ ແມ່ນພຣະວິນຍານອົງດຽວກັນຊົງບັນດານ ແລະ ປະທານແກ່ທຸກຄົນຕາມນໍ້າພຣະໄທຂອງພຣະອົງ. ເຖິງວ່າຮ່າງກາຍເປັນອັນດຽວກັນ ກໍຍັງມີອະໄວຍະວະຫຼາຍສ່ວນ ແລະ ອະໄວຍະວະເຫຼົ່ານັ້ນ ເຖິງແມ່ນຈະມີຫຼາຍສ່ວນກໍຍັງເປັນກາຍດຽວກັນສັນໃດ ພຣະຄຣິສກໍຊົງເປັນສັນນັ້ນ.” (1 ໂກລິນໂທ 12:4–12.) {AA 92.1}

// {AA 92.2}

ໜ້າທີ່ຂອງຜູ້ນຳທີ່ພຣະເຈົ້າຊົງເອີ້ນມາຮັບໃຊ້ຄຣິສຕະຈັກໃນໂລກນີ້ຖືວ່າເປັນສິ່ງທີ່ສຳຄັນຢ່າງຍິ່ງ. ໃນຍຸກທີ່ຊົນຊາດອິດສະຣາເອນປົກຄອງດ້ວຍການຊົງນຳຂອງພຣະເຈົ້າໂດຍກົງ ໂມເຊໄດ້ພະຍາຍາມແບກຫາບພາລະທັງໝົດດ້ວຍຕົນເອງ ຈົນໃນທີ່ສຸດກໍລົ້ນບ່າເຫຼືອມື. ເຢທະໂລໄດ້ແນະນຳໃຫ້ແບ່ງພາລະໃຫ້ຄົນອື່ນ ໂດຍກ່າວວ່າ: “ເປັນການຖືກຕ້ອງທີ່ເຈົ້າເປັນຜູ້ແທນຂອງປະຊາຊົນຕໍ່ພຣະເຈົ້າ ແລະ ນຳການໂຕ້ຖຽງກັນສະເໜີຕໍ່ພຣະອົງ. ເຈົ້າຈົ່ງສັ່ງສອນພວກເຂົາໃຫ້ຮູ້ຂໍ້ຄຳສັ່ງຂອງພຣະເຈົ້າ ແລະ ອະທິບາຍສູ່ພວກເຂົາຟັງວ່າ ຄວນດຳເນີນຊີວິດຢ່າງໃດ ແລະ ຄວນປະຕິບັດຫຍັງແດ່.” ເພິ່ນໄດ້ແນະນຳຕໍ່ໃຫ້ແຕ່ງຕັ້ງຄົນໃຫ້ເປັນ “ຜູ້ປົກຄອງໜຶ່ງພັນຄົນ, ໜຶ່ງຮ້ອຍຄົນ, ຫ້າສິບຄົນ, ແລະ ສິບຄົນ.” ຄົນເຫຼົ່ານີ້ຕ້ອງເປັນຄົນ “ຢໍາເກງພຣະເຈົ້າ ທັງໄວ້ວາງໃຈໄດ້ ແລະ ບໍ່ກິນສິນບົນ.” ພວກເຂົາຕ້ອງເຮັດໜ້າທີ່ເປັນ “ຜູ້ຕັດສິນປະຈຳ” ເພື່ອແບ່ງເບົາພາລະຂອງໂມເຊ ເພື່ອຈະບໍ່ຕ້ອງແກ້ໄຂບັນຫາເລັກໆນ້ອຍໆຕ່າງໆ ເຊິ່ງຜູ້ທີ່ຖືກແຕ່ງຕັ້ງເຫຼົ່ານັ້ນສາມາດແກ້ໄຂໄດ້. {AA 92.2}

// {AA 93.1}

ຜູ້ທີ່ພຣະເຈົ້າຊົງນຳໃຫ້ຮັບຜິດຊອບຕຳແໜ່ງໜ້າທີ່ເປັນຜູ້ນຳໃນຄຣິສຕະຈັກຄວນໃຊ້ເວລາ ແລະ ກຳລັງຂອງຕົນໃນການແກ້ໄຂຂໍ້ຫຍຸ້ງຍາກທີ່ຈຳເປັນ ທີ່ຕ້ອງການໃຊ້ສະຕິປັນຍາ ແລະ ການທຸ່ມເທຈິດໃຈເປັນພິເສດ. ບໍ່ແມ່ນພຣະປະສົງຂອງພຣະເຈົ້າທີ່ຈະໃຫ້ຜູ້ນຳເຫຼົ່ານີ້ມາຫຍຸ້ງນຳເລື່ອງເລັກໆນ້ອຍໆທີ່ຄົນອື່ນສາມາດເຮັດໄດ້. ເຢທະໂລແນະນໍາຕໍ່ວ່າ: “ສ່ວນກໍລະນີໃຫຍ່ໆໃຫ້ເຂົານຳມາແຈ້ງຕໍ່ເຈົ້າ, ແຕ່ສ່ວນຄະດີເລັກນ້ອຍໃຫ້ພວກເຂົາຕັດສິນກັນເອງ. ໃນເມື່ອພວກເຂົາຊ່ວຍຮັບແບກພາລະຮ່ວມກັບເຈົ້າ ວິທີນີ້ຈະເຮັດໃຫ້ການງານຂອງເຈົ້າເບົາລົງ. ຖ້າເຮັດເຊັ່ນນີ້ ແລະ ເມື່ອພຣະເຈົ້າສັ່ງການແລ້ວ ເຈົ້າກໍຈະບໍ່ອ່ອນເພຍເສຍກຳລັງເຈົ້າເອງ ແລະ ປະຊາຊົນພວກນີ້ທຸກຄົນຈະກັບບ້ານໃຜເຮືອນລາວ ໂດຍທີ່ບັນຫາຂອງແຕ່ລະຄົນໄດ້ຮັບການແກ້ໄຂໄປດ້ວຍດີ.” {AA 93.1}

// {AA 93.2}

ໂມເຊໄດ້ຮັບເອົາຄຳແນະນຳຂອງໂຢທະໂລທຸກປະການ “ ແລະ ໄດ້ເລືອກເຟັ້ນເອົາຄົນທີ່ມີຄວາມສາມາດຈາກຊາວອິດສະຣາເອນທັງໝົດ. ເພິ່ນໄດ້ແຕ່ງຕັ້ງພວກເຂົາໃຫ້ເປັນຜູ້ປົກຄອງພັນຄົນ, ຮ້ອຍຄົນ, ຫ້າສິບຄົນ, ແລະ ສິບຄົນ. ພວກເຂົາໄດ້ເຮັດໜ້າທີ່ເປັນຜູ້ຕັດສິນຄວາມປະຈໍາ ໂດຍນໍາຄະດີໃຫຍ່ໆມາຫາໂມເຊ. ສ່ວນຄະດີເລັກນ້ອຍນັ້ນ ພວກເຂົາພິຈາລະນາຕັດສິນກັນເອງ.” (ອົບພະຍົບ 18:19–26.) {AA 93.2}

// {AA 94.1}

ຕໍ່ມາໃນການເລືອກຜູ້ອາວຸໂສເຈັດສິບຄົນມາເປັນຜູ້ຊ່ວຍນັ້ນ ໂມເຊໄດ້ເລືອກຢ່າງລະມັດລະວັງ ຄືເລືອກເອົາຄົນທີ່ມີຊື່ສຽງດີ, ມີສະຕິປັນຍາ, ແລະ ມີປະສົບການ. ໂມເຊໄດ້ໃຫ້ຄໍາແນະນຳແກ່ຜູ້ອາວຸໂສເຫຼົ່ານັ້ນ ແລະ ລະບຸຄຸນສົມບັດບາງຢ່າງຂອງການເປັນຜູ້ຮັບໃຊ້ທີດີໃນຄຣິສຕະຈັກວ່າ: “ຈົ່ງເອົາໃຈໃສ່ຮັບຟັງການຜິດຖຽງກັນທີ່ເກີດຂຶ້ນໃນທ່າມກາງປະຊາຊົນຂອງພວກເຈົ້າ. ຈົ່ງຕັດສິນການຜິດຖຽງກັນທຸກເລື່ອງຢ່າງທ່ຽງທໍາ ບໍ່ວ່າການຕັດສິນນັ້ນຈະກ່ຽວຂ້ອງກັບປະຊາຊົນຂອງພວກເຈົ້າເອງຫຼືກ່ຽວຂ້ອງກັບຄົນຕ່າງດ້າວທີ່ອາໄສຢູ່ນໍາພວກເຈົ້າກໍຕາມ. ຢ່າໄດ້ເຂົ້າຂ້າງອອກຂາ ຈົ່ງຕັດສິນທຸກຄົນດ້ວຍຫຼັກເກນຢ່າງດຽວກັນ ບໍ່ວ່າຄົນນັ້ນຈະເປັນໃຜກໍຕາມ. ຢ່າຢ້ານຜູ້ໃດຜູ້ໜຶ່ງເລີຍ ເພາະການຕັດສິນທີ່ພວກເຈົ້າເຮັດລົງໄປນັ້ນແມ່ນມາຈາກພຣະເຈົ້າ. ຖ້າພວກເຈົ້າມີຄະດີໃດໆທີ່ຍາກເກີນກວ່າຈະຕັດສິນໄດ້ ໃຫ້ນໍາຄະດີມາແຈ້ງຕໍ່ຂ້າພະເຈົ້າ ແລະ ຂ້າພະເຈົ້າຈະຕັດສິນເອງ.” (ພຣະບັນຍັດສອງ 1:16, 17.) {AA 94.1}

// {AA 94.2}

ກະສັດດາວິດໃນບັ້ນປາຍຂອງການປົກຄອງໄດ້ໃຫ້ຄຳແນະນຳອັນໜັກແໜ້ນແກ່ຜູ້ທີ່ຮັບຜິດຊອບວຽກງານຂອງພຣະເຈົ້າໃນສະໄໝຂອງທ່ານ. ກະສັດດາວິດເຕົ້າໂຮມ “ບັນດາຂ້າຣາຊການທັງໝົດໃນຊາດອິດສະຣາເອນໃຫ້ມາປະຊຸມກັນທີ່ນະຄອນເຢຣູຊາເລັມ. ດັ່ງນັ້ນ ຂ້າຣາຊການທັງໝົດຂອງເຜົ່າຕ່າງໆ, ບັນດາຂ້າຣາຊການທີ່ໄດ້ບໍລິຫານວຽກງານຂອງອານາຈັກ ບັນດາຜູ້ນໍາຂອງຕະກູນຕ່າງໆ, ບັນດາເຈົ້າໜ້າທີ່ຜູ້ເບິ່ງແຍງຊັບສົມບັດ ແລະ ສັດຂອງກະສັດ ແລະ ຂອງບັນດາລູກຊາຍຂອງເພິ່ນ ຕະຫຼອດທັງຂ້າຣາຊການໃນວັງ, ພວກທະຫານທີ່ເກັ່ງກ້າ, ພວກນັກຮຽນຮູ້ ແລະ ບັນດາຜູ້ອາວຸໂສ ກໍໄດ້ມາເຕົ້າໂຮມກັນຢູ່ທີ່ນະຄອນເຢຣູຊາເລັມ” ແລ້ວທ່ານກໍສັ່ງພວກເຂົາວ່າ: “ປະຊາຊົນຂອງຂ້າພະເຈົ້າເອີຍ ບັດນີ້ ໂດຍຊ້ອງໜ້າອົງພຣະຜູ້ເປັນເຈົ້າຂອງພວກເຮົາ ຕໍ່ການໄດ້ຍິນພຣະເຈົ້າຂອງພວກເຮົາ ແລະ ຢູ່ຕໍ່ໜ້າທີ່ປະຊຸມຂອງຊາວອິດສະຣາເອນທັງໝົດນີ້; ຂ້າພະເຈົ້າຈຶ່ງຂໍສັ່ງພວກທ່ານທຸກຄົນໃຫ້ເຊື່ອຟັງຢ່າງເອົາໃຈໃສ່ຕາມທີ່ອົງພຣະຜູ້ເປັນເຈົ້າພຣະເຈົ້າຂອງພວກເຮົາໄດ້ສັ່ງພວກເຮົາໄວ້ທຸກປະການ.” (1 ຂ່າວຄາວ 28:1, 8.) {AA 94.2}

// {AA 95.1}

ກະສັດດາວິດຍັງກຳຊັບໂຊໂລໂມນຜູ້ທີ່ຖືກເອີ້ນໃຫ້ມາຮັບຕຳແໜ່ງສຳຄັນເປັນປະມຸກຂອງປະເທດ ໂດຍສັ່ງເປັນພິເສດວ່າ: “ລູກເອີຍ ເຈົ້າຈົ່ງຮໍ່າຮຽນໃຫ້ຮູ້ຈັກພຣະເຈົ້າອົງທີ່ພໍ່ໄດ້ຮັບໃຊ້ນີ້ໃຫ້ດີໆ ແລະ ຈົ່ງບົວລະບັດຮັບໃຊ້ພຣະອົງດ້ວຍສຸດໃຈ ແລະ ສຸດຄວາມຄິດ. ພຣະອົງຮູ້ຄວາມຄິດ ແລະ ຄວາມປາຖະໜາທັງໝົດຂອງພວກເຮົາ. ຖ້າເຈົ້າສະແຫວງຫາພຣະອົງ ພຣະອົງກໍຈະໄດ້ໃຫ້ເຈົ້າໄດ້ພົບກັບພຣະອົງ, ແຕ່ຖ້າເຈົ້າຫັນໜ້າໜີໄປຈາກພຣະອົງ ພຣະອົງຈະປະຖິ້ມເຈົ້າຕະຫຼອດໄປ. ເຈົ້າຕ້ອງຮັບຮູ້ວ່າອົງພຣະຜູ້ເປັນເຈົ້າໄດ້ເລືອກເອົາເຈົ້າ... ບັດນີ້ ຈົ່ງລົງມືເຮັດດ້ວຍຄວາມເດັດດ່ຽວ ແລະ ກ້າຫານເທີ້ນ.” (1 ຂ່າວຄາວ 28:9, 10.) {AA 95.1}

// {AA 95.2}

ຫຼັກການຄວາມດີ ແລະ ຄວາມຍຸຕິທຳທີ່ມອບໃຫ້ຜູ້ນຳໃນສະໄໝຂອງໂມເຊ ແລະ ກະສັດດາວິດເປັນຫຼັກການດຽວກັນທີ່ພຣະເຈົ້າຊົງກຳນົດໃຫ້ຜູ້ນຳຄຣິສຕະຈັກໃນຍຸກຕົ້ນ. ໃນການຈັດຕັ້ງໂຄງຮ່າງຂອງຄຣິສຕະຈັກຕ່າງໆ ແລະ ການແຕ່ງຕັ້ງຄົນເໝາະສົມໃຫ້ເປັນຜູ້ນຳ ພວກສາວົກໄດ້ຄັດເລືອກຢ່າງເຄັ່ງຄັດ ອີງຕາມມາດຖານສູງທີ່ຖືກຕັ້ງໄວ້ໃນພຣະຄຳພີເດີມ ໂດຍຖືວ່າຜູ້ທີ່ຈະຮັບຜິດຊອບຕຳແໜ່ງເປັນຜູ້ນຳໃນຄຣິສຕະຈັກ “ຕ້ອງເປັນຜູ້ທີ່ບໍ່ມີຂໍ້ຕໍາໜິ, ບໍ່ເປັນຄົນຈອງຫອງ, ບໍ່ເປັນຄົນເລືອດຮ້ອນ, ບໍ່ເປັນຄົນເມົາເຫຼົ້າ, ບໍ່ເປັນຄົນອັນທະພານ, ບໍ່ເປັນຄົນໂລບເອົາກໍາໄລໃນທາງບໍ່ສັດຊື່, ແຕ່ໃຫ້ເປັນຄົນມີໃຈສັດທາເຫຼື້ອມໃສ ຕ້ອນຮັບແຂກ, ເປັນຜູ້ຮັກຄວາມດີ, ເປັນຄົນມີສະຕິອັນດີຮອບຄອບ, ເປັນຄົນຍຸຕິທໍາ, ເປັນຄົນບໍຣິສຸດ, ເປັນຄົນຮູ້ຈັກບັງຄັບຕົນ, ເປັນຄົນຍຶດໝັ້ນໃນຫຼັກອັນທ່ຽງທໍາທີ່ຖືກຕ້ອງ, ຕາມໂອວາດຄໍາສອນ, ເພື່ອຈະສາມາດເຕືອນສະຕິດ້ວຍຄໍາສອນອັນມີຫຼັກ ແລະ ຊີ້ແຈງແກ່ຄົນທີ່ຄັດຄ້ານຄໍາສອນນັ້ນ.” (ຕີໂຕ 1:7–9.) {AA 95.2}

// {AA 95.3}

ລະບົບການຈັດຕັ້ງຂອງຄຣິສຕະຈັກໃນຍຸກຕົ້ນນີ້ໄດ້ເຮັດໃຫ້ການປະກາດຂ່າວປະເສີດກ້າວໜ້າຢ່າງເຂັ້ມແຂງ ດັ່ງກອງທັບທີ່ມີລະບຽບວິໄນ ຫຸ້ມຫໍ່ດ້ວຍຍຸດທະພັນຂອງພຣະເຈົ້າ. ເຖິງວ່າກຸ່ມຜູ້ເຊື່ອກະແຈກກະຈາຍຢ່າງກວ້າງຂວາງ ແຕ່ກໍຍັງເປັນຮ່າງກາຍອັນດຽວກັນ; ທຸກກ້ອນກຸ່ມໄດ້ກ້າວໄປຢ່າງຟົດຟືນ ແລະ ສາມັກຄີເປັນອັນໜຶ່ງອັນດຽວກັນ. ເມື່ອມີຄວາມຂັດແຍ້ງເກີດຂຶ້ນໃນຄຣິສຕະຈັກທ້ອງຖິ່ນ ຄືກັບທີ່ເກີດຂຶ້ນໃນຄຣິສຕະຈັກແຫ່ງເມືອງອັນຕີໂອເຂຍ ແລະ ເມື່ອງອຶ່ນໆ ແລະ ຜູ້ເຊື່ອໃນຄຣິສຕະຈັກດັ່ງກ່າວບໍ່ສາມາດແກ້ໄຂຂໍ້ຂັດແຍ້ງນັ້ນໄດ້ ຄວາມຂັດແຍ້ງຫຼືບັນຫາດັ່ງກ່າວກໍບໍ່ໄດ້ຖືກປ່ອຍປະໃຫ້ສ້າງຄວາມແຕກແຍກ ແຕ່ວ່າຖືກໂອນໃຫ້ສະພາໃຫຍ່ ເຊິ່ງປະກອບດ້ວຍຜູ້ແທນຈາກຄຣິສຕະຈັກຕ່າງໆ ແລະ ມີພວກອັກຄະສາວົກ ແລະ ພວກອາວຸໂສເປັນແນວນຳ. ສະນັ້ນແຜນການຊົ່ວຮ້າຍທີ່ຊາຕານຫວັງຂັດຂວາງ ແລະ ທຳລາຍຂ່າວປະເສີດກໍຖືກສະກັດກັ້ນ. {AA 95.3}

// {AA 96.1}

“ພຣະເຈົ້າບໍ່ໄດ້ເປັນຜູ້ກໍ່ເຫດຄວາມວຸ້ນວາຍ ແຕ່ຊົງໃຫ້ເກີດຄວາມສະຫງົບສຸກ.” (1 ໂກລິນໂທ 14:33.) ພຣະເຈົ້າຊົງຮຽກຮ້ອງໃຫ້ວຽກງານຂອງຄຣິສຕະຈັກມີຄວາມເປັນລະບົບລະບຽບໃນສະໄໝນີ້ກໍ່ຄືສະໄໝກ່ອນ. ພຣະອົງປາຖະຫນາໃຫ້ຜູ້ຮັບໃຊ້ປະຕິບັດວຽກງານຂອງພຣະອົງຢ່າງລະອຽດ ແລະ ຖືກຕ້ອງ ເພື່ອວ່າຈະເປັນທີ່ຍອມຮັບແດ່ພຣະອົງ. ຄຣິສສະຕຽນຄວນສາມັກຄີກັນ, ໃຫ້ຄຣິສຕະຈັກສາມັກຄີກັບຄຣິສຕະຈັກ, ແລະ ມະນຸດຜູ້ຮັບໃຊ້ສາມັກຄີກັບພຣະເຈົ້າ, ທຸກໜ່ວຍງານຢູ່ພາຍໃຕ້ພຣະວິນຍານບໍຣິສຸດ ແລະ ທຸກສ່ວນຮ່ວມແຮງຮ່ວມໃຈກັນປະກາດຂ່າວປະເສີດແຫ່ງພຣະຄຸນຂອງພຣະເຈົ້າແກ່ໂລກ. {AA 96.1}
