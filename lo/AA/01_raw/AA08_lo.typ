= 8 

== ຕໍ່ໜ້າສານສູງສຸດ

==== ອີງຕາມ ກິດຈະການ 5:12–42.

// {AA 77.1}

ໄມ້ກາງແຂນເປັນສິ່ງນໍາຄວາມຫວັງ ແລະ ຄວາມພົ້ນມາສູ່ໂລກ ເຖິງວ່າຈະເປັນສັນຍາລັກຂອງຄວາມອັບອາຍ ແລະ ການທໍລະມານກໍຕາມ. ພວກສາວົກເປັນຄົນຕໍ່າຕ້ອຍ ບໍ່ມີຊັບສິນເງິນຄໍາ ແລະ ບໍ່ມີອາວຸດຍຸດໂທປະກອນໃດໆ ມີແຕ່ພຣະທໍາຂອງພຣະເຈົ້າ. ເຖິງຢ່າງນັ້ນກໍຕາມ ພວກເຂົາໄດ້ອອກປະກາດຂ່າວປະເສີດເລື່ອງການປະສູດ ແລະ ການສິ້ນພຣະຊົນຂອງພຣະຄຣິສ ແລະ ເອົາຊະນະການຂັດຂວາງທຸກຢ່າງ ດ້ວຍກໍາລັງຂອງພຣະອົງ. ໂລກບໍ່ໄດ້ຍ້ອງຍໍນັບຖືຄົນເຫຼົ່ານີ້ ແຕ່ພວກເຂົາເປັນວິລະຊົນແຫ່ງຄວາມເຊື່ອ. ຖ້ອຍຄໍາແຫ່ງສະຫວັນໄດ້ອອກມາຈາກປາກຂອງພວກເຂົາ ແລະ ເຮັດໃຫ້ໂລກສັ່ນສະທ້ານ. {AA 77.1}

// {AA 77.2}

ກຸງເຢຣູຊາເລັມເປັນບ່ອນທີ່ມີຄວາມກຽດຊັງອັນຂົມຂື່ນ ແລະ ມີຄວາມຄິດສັບສົນກ່ຽວກັບພຣະເຢຊູວ່າເປັນຄົນເຮັດຜິດກົດໝາຍ. ພວກສາວົກໄດ້ສືບຕໍ່ປະກາດຖ້ອຍຄໍາແຫ່ງຊີວິດຢ່າງກ້າຫານ ແລະ ເປີດເຜີຍໃຫ້ພວກຢິວຮູ້ພາລະກິດຂອງພຣະເຢຊູ ລວມທັງການສິ້ນພຣະຊົນ, ການເປັນຄືນມາຈາກຕາຍ, ແລະ ການສະເດັດຂຶ້ນສູ່ສະຫວັນຂອງພຣະອົງ. ພວກປະໂຣຫິດ ແລະ ເຈົ້າໜ້າທີ່ທັງຫຼາຍໄດ້ຍິນຄໍາພະຍານອັນຈະແຈ້ງ ແລະ ຄວາມກ້າຫານຂອງພວກສາວົກດ້ວຍຄວາມງຶດງໍ້. ອໍານາດຂອງພຣະຜູ້ຊ່ວຍໃຫ້ພົ້ນໄດ້ຢູ່ກັບພວກເຂົາແທ້ ແລະ ການປະກາດກໍເຕັມໄປດ້ວຍໝາຍສຳຄັນ ແລະ ການອັດສະຈັນ ເຮັດໃຫ້ຈໍານວນຜູ້ເຊື່ອເພີ່ມຂຶ້ນໃນແຕ່ລະມື້. ປະຊາຊົນພາກັນຫາມຄົນເຈັບປ່ວຍ ໃສ່ເປນ້ອຍໃຫຍ່ມາວາງໄວ້ຕາມຫົນທາງທີ່ພວກອັກຄະສາວົກຜ່ານໄປ “ເພື່ອວ່າເມື່ອເປໂຕຜ່ານໄປນັ້ນ ຢ່າງໜ້ອຍເງົາຂອງທ່ານຈະຖືກບາງຄົນ.” (ກິດຈະການ 5:15) ຄົນທີ່ຖືກຜີຊົ່ວຮ້າຍສິງກໍຖືກນຳມາ. ປະຊາຊົນພາກັນຫຸ້ມອ້ອມພວກເຂົາ ແລະ ຜູ້ທີ່ໄດ້ຮັບການປິ່ນປົວໃຫ້ຫາຍດີກໍຮ້ອງສັນລະເສີນພຣະເຈົ້າ ແລະ ພຣະນາມຂອງພຣະມະຫາໄຖ່. {AA 77.2}

// {AA 78.1}

ພວກປະໂຣຫິດ ແລະ ພວກຜູ້ປົກຄອງເຫັນວ່າພຣະເຢຊູໄດ້ຮັບການຍົກຍໍສັນລະເສີນຫຼາຍກວ່າຕົນເອງ. ອີກກຸ່ມໜຶ່ງແມ່ນພວກຊາດູກາຍ ກຸ່ມນີ້ບໍ່ເຊື່ອໃນການເປັນຄືນມາຈາກຄວາມຕາຍ. ເມື່ອໄດ້ຍິນພວກສາວົກປ່າວປະກາດວ່າພຣະເຢຊູໄດ້ເປັນຄືນມາຈາກຕາຍ ເຂົາທັງຫຼາຍກໍເຈັບແຄ້ນ ເພາະຮູ້ວ່າຖ້າປ່ອຍໃຫ້ສາວົກປະກາດເລື່ອງນີ້ອີກຕໍ່ໄປ ແລະ ເຮັດການອັດສະຈັນໃນນາມຂອງພຣະອົງ ຄົນທັງໝົດກໍຈະປະຕິເສດຄໍາສອນຂອງພວກເຂົາທີ່ສອນວ່າບໍ່ມີການເປັນຄືນມາຈາກຄວາມຕາຍ ແລະ ຄະນະຊາດູກາຍກໍຈະໝົດໄປ. ພວກຟາຣີຊາຍໃຈຮ້າຍ ເພາະເຂົ້າໃຈວ່າຄໍາສອນຂອງພວກສາວົກທໍາລາຍພິທີກໍາຕ່າງໆຂອງຊາວຢິວ ແລະ ລົບລ້າງການຖວາຍບູຊາ. {AA 78.1}
ກ່ອນໜ້ານີ້ການພະຍາຍາມປາບປາມຄໍາສອນໃໝ່ບໍ່ປະສົບຜົນສໍາເລັດ. ທັງພວກຊາດູກາຍ ແລະ ພວກຟາຣີຊາຍຈຶ່ງຕົກລົງກັນວ່າ ຕ້ອງສະກັດກັ້ນພວກສາວົກໃຫ້ໄດ້ ເພາະວ່າຄໍາສອນຂອງພວກເຂົາພິສຸດວ່າພວກຕົນມີຄວາມຜິດໃນການປະຫານພຣະເຢຊູ. ຝ່າຍປະໂຣຫິດເຕັມປະດ້ວຍຄວາມໂກດຮ້າຍຈຶ່ງຈັບເປໂຕກັບໂຢຮັນໄປຂັງຄຸກ. {AA78.2}

// {AA 78.3}

ຜູ້ນໍາຊາວຢິວບໍໄດ້ເຮັດຕາມພຣະປະສົງຂອງພຣະເຈົ້າສຳລັບຊົນຊາດທີ່ພຣະອົງໄດ້ຊົງເລືອກໄວ້. ຜູ້ທີ່ພຣະເຈົ້າຊົງແຕ່ງຕັ້ງໃຫ້ເປັນຜູ້ຮັກສາຄວາມຈິງ ຊໍ້າພັດບໍ່ໄດ້ຮັບຜິດຊອບຕາມທີ່ພຣະອົງຊົງມອບໝາຍໃຫ້ນັ້ນ. ພຣະເຈົ້າຈຶ່ງເລືອກຄົນອື່ນໃຫ້ເຮັດຕາມພຣະປະສົງຂອງພຣະອົງແທນ. ພວກຜູ້ນໍາເຫຼົ່ານັ້ນຕາບອດ ໂດຍຖືວ່າມີຄວາມຊອບທຳທີ່ໂກດຮ້າຍ ແລະ ຕໍ່ສູ້ພວກທີ່ລົບລ້າງຄຳສອນທີ່ພວກຕົນນິຍົມຊົມຊອບ. ພວກເຂົາບໍ່ຍອມຮັບຊໍ້າວ່າ ເປັນໄປໄດ້ທີ່ຕົນບໍ່ເຂົ້າໃຈພຣະວັດຈະນະຄໍາຂອງພຣະເຈົ້າ ຫຼືວ່າຕີຄວາມໝາຍຜິດ ຫຼືນໍາມາໃຊ້ຜິດ. ພວກເຂົາເຮັດຄືຄົນຂາດສະຕິ. ບາງຄົນເວົ້າວ່າ ‘ພວກອາຈານໃໝ່ເຫຼົ່ານັ້ນເປັນພຽງຄົນຫາປາ ພວກເຂົາມີສິດຫຍັງມາສອນສິ່ງທີ່ກົງກັນຂ້າມກັບຄໍາສອນຂອງພວກເຮົາ?’ ສະນັ້ນເມື່ອຜູ້ນຳເຫຼົ່ານັ້ນຕັ້ງອົກຕັ້ງໃຈທີ່ຈະປາບປາມຄຳສອນດັ່ງກ່າວ ພວກເຂົາຈິ່ງກັກຂັງຜູ້ທີ່ສິດສອນຄຳສອນເຫຼົ່ານັ້ນ. {AA 78.3}

// {AA 79.1}

ພວກສາວົກບໍ່ໄດ້ຢ້ານກົວຫຼືວ່າຫວາດຫວັ່ນຍ້ອນການປາບປາມດັ່ງກ່າວ. ພຣະວິນຍານບໍຣິສຸດຊົງໃຫ້ພວກເຂົານຶກເຖິງຖ້ອຍຄໍາຂອງພຣະຄຣິສ ເຊິ່ງພຣະອົງໄດ້ກ່າວວ່າ: “ຂ້ອຍຮັບໃຊ້ບໍ່ຫ່ອນໃຫຍ່ກວ່ານາຍຂອງຕົນ. ຖ້າພວກເຂົາຂົ່ມເຫັງເຮົາ ພວກເຂົາຈະຂົ່ມເຫັງເຈົ້າທັງຫຼາຍເໝືອນກັນ, ຖ້າພວກເຂົາເຊື່ອຟັງຖ້ອຍຄໍາຂອງເຮົາ ພວກເຂົາກໍຈະເຊື່ອຟັງຖ້ອຍຄໍາຂອງພວກເຈົ້າເໝືອນກັນ. ແຕ່ພວກເຂົາຈະເຮັດສິ່ງທັງປວງນີ້ແກ່ເຈົ້າ ເພາະເຫັນແກ່ນາມຂອງເຮົາ. ດ້ວຍວ່າ ພວກເຂົາບໍ່ຮູ້ຈັກພຣະອົງຜູ້ທີ່ໃຊ້ເຮົາມາ.” “ພວກເຈົ້າຈະຖືກໄລ່ອອກຈາກທໍາມະສາລາ ແລະ ເວລາໜຶ່ງຈະມາເຖິງເມື່ອຜູ້ທີ່ຂ້າພວກເຈົ້າຈະຄິດວ່າ ການກະທໍາຂອງຕົນຢ່າງນັ້ນເປັນການຖວາຍກຽດແກ່ພຣະເຈົ້າ.” “ແຕ່ເຮົາໄດ້ບອກສິ່ງເຫຼົ່ານີ້ແກ່ພວກເຈົ້າ ເພື່ອວ່າເມື່ອເວລານັ້ນມາເຖິງ ພວກເຂົາຈະເຮັດສິ່ງເຫຼົ່ານີ້ ພວກເຈົ້າຈະສໍານຶກໄດ້ວ່າ ເຮົາໄດ້ບອກພວກເຈົ້າໄວ້ແລ້ວ.” ໂຢຮັນ (15:20, 21; 16:2, 4.) {AA 79.1}

// {AA 79.2}

 ພຣະເຈົ້າແຫ່ງຟ້າສະຫວັນ ຄືຜູ້ປົກຄອງຈັກກະວານອົງຍິ່ງໃຫຍ່ ຊົງຈັດການໃນເລື່ອງທີ່ສາວົກຂອງພຣະອົງຖືກໃສ່ຄຸກ ເພາະເຫດທີ່ມີຄົນກຳລັງຕໍ່ສູ້ວຽກງານຂອງພຣະອົງ. ໃນເວລາກາງຄືນ ທູດສະຫວັນຂອງພຣະເຈົ້າໄດ້ໄຂປະຕູຄຸກໃຫ້ພວກເຂົາອອກມາ ແລະ ກ່າວວ່າ “ຈົ່ງໄປຢືນຢູ່ໃນບໍລິເວນພຣະວິຫານ ແລ້ວປະກາດບັນດາຖ້ອຍຄໍາທັງໝົດເຖິງເລື່ອງຊີວິດໃໝ່ນີ້ສູ່ປະຊາຊົນຟັງ.” ຄໍາສັ່ງນີ້ກົງກັນຂ້າມກັບຄໍາສັ່ງຂອງຜູ້ນໍາຊາວຢິວ ແຕ່ພວກສາວົກບໍ່ໄດ້ເວົ້າເລີຍວ່າ ພວກເຮົາຕ້ອງໄປຄອບ ແລະ ໄດ້ຮັບອະນຸດຍາດຈາກເຈົ້າໜ້າທີ່ກ່ອນ. ພຣະເຈົ້າສັ່ງວ່າ “ຈົ່ງໄປ” ແລ້ວພວກເຂົາກໍປະຕິບັດຕາມ. ພໍຮຸ່ງເຊົ້າມາພວກເຂົາ “ກໍເຂົ້າໄປໃນພຣະວິຫານ ແລະ ຕັ້ງຕົ້ນສັ່ງສອນ.” (ກິດຈະການ 5:20–21) {AA 79.2}

// {AA 80.1}

ເມື່ອເປໂຕກັບໂຢຮັນໄປຫາຜູ້ເຊື່ອຄົນອື່ນໆ ແລະ ເລົ່າເຫດການໃຫ້ຟັງ ພວກເຂົາຕ່າງກໍງຶດງໍ້ ແລະ ຊົມຊື່ນຍິນດີ. ທ່ານທັງສອງໄດ້ເລົ່າວ່າ ມີທູດສະຫວັນຕົນໜຶ່ງພາພວກເຂົາຍ່າງຜ່ານທະຫານຍາມ ແລະ ສັ່ງໃຫ້ສືບຕໍ່ປະກາດວຽກງານຂອງພຣະເຈົ້າ. {AA 80.1}

// {AA 80.2}

ໃນຂະນະດຽວກັນນັ້ນ ມະຫາປະໂຣຫິດກັບພັກພວກຂອງຕົນ “ໄດ້ເອີ້ນເຖົ້າແກ່ຂອງຊາວຢີວມາປະຊຸມສະພາສູງສຸດຄົບຄະນະ.” (ກິດຈະການ 5:21) ພວກປະໂຣຫິດກັບພວກຜູ້ນໍາຢິວຕົກລົງປົງໃຈກັນຍັດຂໍ້ຫາກະບົດໃສ່ສາວົກທັງສອງ ແລະ ໃສ່ຄວາມວ່າພວກເຂົາຂ້າອານາເນຍກັບຊະຟີຣາໂດຍເຈດຕະນາ ສຳ້ບໍ່ໜຳຍັງສົມຮູ້ຮ່ວມຄິດກັນຕໍ່ຕ້ານອຳນາດຂອງປະໂຣຫິດ. ພວກເຂົາຫວັງໃຫ້ຝຸງຊົນຟົດເດືອດ ແລະ ປະຕິບັດຕໍ່ພວກອັກຄະສາວົກຢ່າງທາລຸນເໝືອນຢ່າງທີ່ປະຕິບັດຕໍ່ພຣະເຢຊູ. ພວກເຂົາຮູ້ວ່າຜູ້ທີ່ບໍ່ຍອມຮັບຄຳສອນຂອງພຣະເຢຊູຈຳນວນຫຼາຍກໍາລັງເບື່ອໜ່າຍກົດໝາຍທີ່ພວກຜູ້ນຳຊາວຢິວຕັ້ງຂຶ້ນເອງ ແລະ ພວມລໍຖ້າດ້ວຍໃຈຈົດຈໍ່ໃຫ້ມີການປ່ຽນແປງຢ່າງໃດຢ່າງໜຶ່ງ. ພວກປະໂຣຫິດຢ້ານວ່າຄົນທີ່ບໍ່ພໍ່ໃຈເຫຼົ່ານັ້ນຈະຍອມຮັບຄວາມຈິງທີ່ພວກສາວົກປ່າວປະກາດ ແລະ ຈະຮັບເອົາພຣະເຢຊູເປັນພຣະເມຊີອາ ແລ້ວຕໍ່ຕ້ານພວກເຂົາ ຈົນເປັນເຫດໃຫ້ພວກເຂົາຕ້ອງຍອມຮັບຜິດເລື່ອງການຂ້າຕະກຳພຣະເຢຊູ. ພວກເຂົາຈຶ່ງຕັ້ງໃຈປາບປາມຢ່າງໜັກໜ່ວງ. {AA 80.2} 

// {AA 81.1}

ເມື່ອທະຫານຍາມຄຸກມາລາຍງານເຫດການໃຫ້ຟັງ ພວກເຂົາກໍງຶດງໍ້ປະຫຼາດໃຈ ເພາະວ່າປະຕູຄຸກຍັງອັດແໜ້ນຢູ່ ແລະ ມີທະຫານເຝົ້າຍາມ ແຕ່ຊອກຫານັກໂທດທັງສອງບໍ່ເຫັນ. {AA 81.1}

// {AA 81.2}

ບໍ່ພໍຄາວກໍມີຄົນມາລາຍງານວ່າ “‘ເບິ່ງແມ ຄົນທັງຫຼາຍທີ່ທ່ານຂັງໄວ້ໃນຄຸກນັ້ນໃນເວລານີ້ຢືນສັ່ງສອນປະຊາຊົນຢູ່ບໍລິເວນພຣະວິຫານ.’ ດັ່ງນັ້ນພວກເຈົ້າໜ້າທີ່ຮັກສາພຣະວິຫານຈຶ່ງອອກໄປກັບຄົນຂອງຕົນ ແລະ ນຳພວກສາວົກກັບມາໂດຍດີເພາະຢ້ານປະຊາຊົນແກວ່ງຫີນໃສ່.” (ກິດຈະການ 5:26) {AA 81.2}

// {AA 81.3}

ເຖິງວ່າສາວົກທັງສອງຖືກຊ່ວຍອອກມາຈາກຄຸກຢ່າງອັດສະຈັນ ແຕ່ກໍຍັງໜີບໍ່ພົ້ນການສືບສວນ ແລະ ການລົງໂທດ. ເມື່ອພຣະເຢຊູຢູ່ກັບພວກເຂົາພຣະອົງໄດ້ກ່າວວ່າ: “ຈົ່ງລະວັງຕົວໃຫ້ດີ ພວກເຂົາຈະຈັບພວກເຈົ້າຂຶ້ນສານ.” (ມາຣະໂກ 13:9.) ການສົ່ງທູດສະຫວັນມາຊ່ວຍພວກເຂົານັ້ນເປັນສັນຍານຄວາມຮັກຂອງພຣະເຈົ້າ ທັງສະແດງໃຫ້ເຫັນວ່າພຣະອົງສະຖິດຢູ່ນຳ. ບັດນີ້ ແມ່ນຜຽນຂອງພວກເຂົາທີ່ຈະຕ້ອງທົນທຸກທໍລະມານເພື່ອພຣະຄຣິສຜູ້ທີ່ພວກເຂົາປະກາດຢູ່ນັ້ນ. {AA 81.3}

// {AA 81.4}

ໃນປະຫວັດຂອງພວກຜູ້ເຜີຍພຣະທັມ ແລະ ພວກອັກຄະສາວົກ ມີຕົວຢ່າງທີ່ໜ້ານັບຖືຫຼາຍຄົນ ທີ່ສະແດງເຖິງຄວາມຈົງຮັກພັກດີຕໍ່ພຣະເຈົ້າ. ຜູ້ທີ່ເປັນພະຍານໃຫ້ພຣະຄຣິສຍອມອົດທົນຜ່ານຜ່າການກັກຂັງ, ການທໍລະມານ, ແລະ ແມ່ນແຕ່ຄວາມຕາຍກໍຍອມ ແທນທີ່ຈະເຮັດຜິດກົດບັນຍັດຂອງພຣະເຈົ້າ. ແບບຢ່າງຂອງເປໂຕກັບໂຢຮັນຖືວ່າເປັນວິລະກຳ ບໍ່ໜ້ອຍກວ່າແບບຢ່າງອື່ນໆທີ່ເກີດຂຶ້ນໃນຍຸກປະກາດຂ່າວປະເສີດນີ້. ເມື່ອເປໂຕກັບໂຢຮັນຢືນຢູ່ຕໍ່ໜ້າສະມາຊິກສະພາສູງສຸດ ຄືຕໍ່ໜ້າຜູ້ທີ່ເບິ່ງຄືວ່າຕ້ອງການທຳລາຍ ພວກເຂົາ ເຂົາທັງສອງບໍ່ມີທ່າທີວ່າຢ້ານຫຼືລັງເລໃຈແຕ່ຢ່າງໃດ. ເມື່ອມະຫາປະໂຣຫິດທັກທ້ວງວ່າ: “ພວກເຮົາສັ່ງຫ້າມພວກເຈົ້າຢ່າງເຄັ່ງຂັດແລ້ວບໍ່ໃຫ້ສັ່ງສອນໃນນາມຂອງຊາຍຄົນນີ້ ແຕ່ພວກເຈົ້າໄດ້ເຮັດໃຫ້ຄຳສັ່ງສອນຂອງພວກເຈົ້າແຜ່ອອກໄປທົ່ວນະຄອນເຢລູຊາເລັມ ແລະ ປາຖະໜາໃຫ້ຄວາມຜິດກ່ຽວກັບຄວາມຕາຍຂອງຜູ້ນັ້ນຕົກໃສ່ພວກເຮົາ” ເປໂຕໄດ້ຕອບວ່າ “ພວກຂ້ານ້ອຍຈຳຕ້ອງເຊື່ອຟັງພຣະເຈົ້າຫຼາຍກວ່າມະນຸດ.” (ກິດຈະການ 5:28–29) ແມ່ນທູດສະຫວັນຂອງພຣະເຈົ້າເອງຊ່ວຍພວກເຂົາອອກຈາກຄຸກ ແລະ ສັ່ງໃຫ້ໄປສອນຢູ່ໃນພຣະວິຫານ. ພວກເຂົາຕ້ອງສືບຕໍ່ເຊື່ອຟັງພຣະເຈົ້າ ແລະ ເຮັດທຸກຫົນທາງເພື່ອບັນລຸສິ່ງນີ້ ບໍ່ວ່າຈະຕ້ອງສູນເສຍຫຼາຍສ່ຳໃດກໍຕາມ. {AA 81.4}

// {AA 82.1}

ແລ້ວພຣະວິນຍານບໍຣິສຸດກໍໂອບອ້ອມສາວົກທັງສອງ. ເຖິງແມ່ນວ່າພວກເຂົາຕົກເປັນຈຳເລີຍ ແຕ່ບັດນີ້ໄດ້ກາຍເປັນໂຈດຟ້ອງຮ້ອງສະພາສູງສຸດໃນຂໍ້ຫາຂ້າຕະກຳພຣະຄິຣສ. ເປໂຕກ່າວວ່າ: “ພຣະເຈົ້າແຫ່ງບັນພຣະບຸລຸດຂອງພວກຂ້ານ້ອຍໄດ້ບັນດານໃຫ້ພຣະເຢຊູເຈົ້າເປັນຄືນມາຈາກຕາຍຫຼັງຈາກທີ່ພວກທ່ານໄດ້ຂ້າພຣະອົງໂດຍຄຶງພຣະອົງໄວ້ທີ່ໄມ້ກາງແຂນ. ພຣະເຈົ້າໄດ້ຍົກພະເຢຊູເຈົ້າຂຶ້ນສູ່ກຳຂວາພຣະຫັດຂອງພຣະອົງໃຫ້ເປັນພຣະຜູ້ນຳ ແລະ ພຣະຜູ້ຊ່ວຍໃຫ້ພົ້ນ ເພື່ອຈະໃຫ້ປະຊາຊົນອິດສະຣາເອນມີໂອກາດກັບໃຈໃໝ່ ແລະ ຮັບເອົາການອະໄພບາບກຳຂອງພວກເຂົາ. ເຮົາທັງຫຼາຍຈຶ່ງເປັນພະຍານເຖິງເລື່ອງເຫຼົ່ານີ້ ແລະ ພຣະວິນຍານບໍຣິສຸດເຈົ້າ ເຊິ່ງພຣະເຈົ້າໄດ້ຊົງປະທານໃຫ້ທຸກຄົນທີ່ເຊື່ອຟັງພຣະອົງນັ້ນກໍຊົງເປັນພະຍານເໝືອນກັນ.” {AA 82.1}

// {AA 82.2}

ພວກຢິວເຈັບແຄ້ນໃຈຍ້ອນຖ້ອຍຄຳເຫຼົ່ານີ້ຫຼາຍຈຶ່ງບໍ່ຫົວຊາກົດໝາຍຫຼືການໄຕສວນເພີ່ມເຕີມ, ແລະ ຫວັງຈະຂ້າພວກອັກຄະສາວົກເລີຍໂດຍບໍ່ຂໍອະນຸຍາດຈາກເຈົ້າໜ້າທີ່ໂຣມັນ. ມືຂອງພວກເຂົາໄດ້ເປື້ອນເລືອດຂອງພຣະເຢຊູແລ້ວ ແຕ່ກໍຍັງຮ້ອນຮົນຢາກເປື້ອນເລືອດຂອງພວກສາວົກອີກ. {AA 82.2}

// {AA 82.3}

ແຕ່ໃນເວລານັ້ນ ຍັງມີຊາຍຄົນໜຶ່ງຊື່ ຄາເມລິເອນທີ່ຮູ້ວ່າຖ້ອຍຄຳຂອງພວກສາວົກມາຈາກພຣະເຈົ້າ. ລາວເປັນຄົນຟາຣິຊາຍທີ່ມີຊື່ສຽງ ມີການສຶກສາ ແລະ ມີຕຳແໜ່ງສູງ. ລາວເຫັນວ່າຄວາມຮຸນແຮງທີ່ພວກປະໂຣຫິດກຳລັງຈະລົງມືເຮັດນັ້ນມີແຕ່ຈະເກີດຄວາມເສຍຫາຍຢ່າງຮ້າຍແຮງ. ລາວຂໍໃຫ້ພາເປໂຕກັບໂຢຮັນອອກຈາກສານກ່ອນທີ່ຈະສະແດງຄວາມຄິດເຫັນ ເພາະຮູ້ສະຖານະການນັ້ນດີວ່າ ພວກທີ່ຂ້າພຣະຄຣິສສາມາດເຮັດໄດ້ທຸກສິ່ງເພື່ອໃຫ້ແຜນຂອງຕົນສຳເລັດ. {AA 82.3}

// {AA 83.1}

ຫຼັງຈາກນັ້ນລາວກໍສະແດງຄວາມຄິດເຫັນຢ່າງຮອບຄອບ ແລະ ໜັກແໜ້ນ ໂດຍກ່າວວ່າ: “ຊາວອິດສະຣາເອນເອີຍ, ຈົ່ງລະວັງເລື່ອງທີ່ພວກທ່ານເຮັດຕໍ່ຄົນເຫຼົ່ານີ້. ເມື່ອບໍ່ດົນມານີ້ໄດ້ມີຊາຍຄົນໜຶ່ງຊື່ວ່າ ທູດາ ທີ່ອ້າງຕົນວ່າເປັນຜູ້ສໍາຄັນ ແລະ ມີຄົນປະມານສີ່ຮ້ອຍຄົນຮ່ວມຕິດຕາມລາວໄປ, ແຕ່ທູດາຖືກຂ້າເສຍ ຜູ້ທີ່ຕິດຕາມລາວທັງໝົດກໍແຕກກະຈັດກະຈາຍ ແລະ ຂະບວນການຂອງລາວກໍດັບສູນໄປ. ຫຼັງຈາກຜູ້ນີ້ກໍມີຢູດາຊາວຄາລີເລທີ່ປະກົດຕົວຂຶ້ນ ໃນຄາວຈົດບັນຊີສໍາມະໂນຄົວ, ຢູດາໄດ້ຊັກນໍາປະຊາຊົນໃຫ້ຕິດຕາມລາວ ແຕ່ລາວກໍຖືກຂ້າເໝືອນກັນ ແລະ ຜູ້ທີ່ຕິດຕາມລາວກໍແຕກກະຈັກກະຈາຍໄປ. ໃນກໍລະນີນີ້ ຂ້າພະເຈົ້າຂໍບອກເຈົ້າທັງຫຼາຍວ່າ ຢ່າດໍາເນີນການໃດໆຕໍ່ຄົນເຫຼົ່ານີ້ເລີຍ, ຈົ່ງປ່ອຍພວກເຂົາໄປສາ ຖ້າແຜນການຫຼືກິດຈະການຂອງພວກເຂົາມາຈາກມະນຸດ ມັນກໍຈະເສື່ອມສູນໄປເອງ, ແຕ່ຖ້າສິ່ງນັ້ນມາຈາກພຣະເຈົ້າ ພວກເຈົ້າກໍຈະທໍາລາຍພວກເຂົາບໍ່ໄດ້ ພວກເຈົ້າຈະກາຍເປັນຜູ້ຕໍ່ສູ້ພຣະເຈົ້າ.” (ກິດຈະການ 5:35–39) {AA 83.1}

// {AA 83.2}

ພວກປະໂຣຫິດເຫັນວ່າຖ້ອຍຄຳຂອງຄາມາລິເອນມີເຫດຜົນ ຈຶ່ງຈຳເປັນເຫັນດີເຫັນພ້ອມ ແຕ່ກໍຍາກທີ່ຈະລະງັບຄວາມແຄ້ນໃຈ ແລະ ຄວາມກຽດຊັງເອົາໄວ້. ພວກເຂົາຝືນໃຈ ແລະ ປ່ອຍພວກສາວົກໄປ ຫຼັງຈາກຂ້ຽນຕີ ແລະ ຂົ່ມຂູ່ວ່າຈະປາຫານຊີວິດຖ້າຫາກຍັງສືບຕໍ່ປະກາດໃນນາມຂອງພຣະເຢຊູ. “ພວກອັກຄະສາວົກອອກໄປຈາກສະພາສູງສຸດດ້ວຍຄວາມຊົມຊື່ນຍິນດີ ເພາະພວກເພິ່ນຖືວ່າຕົນເປັນຜູ້ສົມຄວນທີ່ຕ້ອງຖືກໝິ່ນປະໝາດ ເພາະເຫັນແກ່ພຣະນາມຂອງພຣະເຢຊູເຈົ້າ. ແລະ ທຸກໆວັນໃນບໍລິເວນພຣະວິຫານ ແລະ ທີ່ເຮືອນຂອງປະຊາຊົນ ພວກອັກຄະສາວົກໄດ້ສືບຕໍ່ສັ່ງສອນ ແລະ ປະກາດຂ່າວປະເສີດບໍ່ໄດ້ຂາດວ່າ ພຣະເຢຊູເຈົ້າເປັນພຣະຄຣິສ.” (ກິດຈະການ 5:41–42) {AA 83.2}

// {AA 84.1}

ບໍ່ດົນກ່ອນທີ່ຈະຖືກຄຶງທີ່ໄມ້ກາງເຂນ ພຣະເຢຊູໄດ້ມອບສັນຕິສຸກໃຫ້ແກ່ສາວົກຂອງພຣະອົງ ໂດຍກ່າວວ່າ: “ເຮົາມອບສັນຕິສຸກໄວ້ກັບພວກເຈົ້າ ເປັນສັນຕິສຸກຂອງເຮົາ ທີ່ເຮົາມອບໃຫ້ພວກເຈົ້າ, ສັນຕິສຸກທີ່ເຮົາມີນັ້ນບໍ່ເໝືອນສັນຕິສຸກທີ່ໂລກໃຫ້, ຢ່າວຸ້ນວາຍເປັນທຸກໃຈ ແລະ ຢ່າສູ່ຢ້ານ.” (ໂຢຮັນ 14:27.) ສັນຕິສຸກນີ້ບໍ່ແມ່ນສັນຕິສຸກທີ່ໄດ້ມາຈາກການດຳເນີນຊີວິດຕາມຄ່ານິຍົມຝ່າຍໂລກ. ພຣະເຢຊູບໍ່ເຄີຍປະນີປະນອມກັບຄວາມບາບເພື່ອຫວັງໄດ້ຮິບສັນຕິສຸກ. ສັນຕິສຸກທີ່ພຣະອົງປະທານໃຫ້ສາວົກຂອງພຣະອົງນັ້ນເປັນສັນຕິສຸກພາຍໃນບໍ່ແມ່ນສັນຕິສຸກພາຍນອກ ແລະ ສັນຕິສຸກດັ່ງກ່າວຈະຢູ່ກັບຜູ້ທີ່ເປັນພະຍານເພື່ອພຣະອົງຕະຫຼອດໄປ ທ່າມກາງຄວາມລຳບາກ ແລະ ເມື່ອຖືກຕໍ່ຕ້ານ. {AA 84.1}

// {AA 84.2}

ພຣະຄຣິສກ່າວກ່ຽວກັບພຣະອົງເອງວ່າ: “ຢ່າຄິດວ່າເຮົານໍາຄວາມສະຫງົບສຸກມາສູ່ໂລກ, ເຮົາບໍ່ໄດ້ນໍາຄວາມສະຫງົບສຸກມາໃຫ້ ແຕ່ໃຫ້ມີດາບ.” (ມັດທາຍ 10:34.) ພຣະອົງຜູ້ຊົງເປັນເຈົ້າແຫ່ງສັນຕິສຸກ ກໍຍັງເປັນເຫດຂອງການແຕກແຍກ. ພຣະອົງຜູ້ທີ່ສະເດັດມາເພື່ອປະກາດຂ່າວດີ ແລະ ສ້າງຄວາມຫວັງ ແລະ ຄວາມຍິນດີໃນຈິດໃຈຊົງຈູດຂະນວນຄວາມຂັດແຍ້ງ ແລະ ຄວາມເດືອດລະດາດໃນຈິດໃຈຂອງມະນຸດ ພຣະອົງຊົງເຕືອນສາວົກຂອງພຣະອົງວ່າ: “ໃນໂລກນີ້ ພວກເຈົ້າຈະມີຄວາມທຸກທໍລະມານ.” “ພວກເຈົ້າຈະຖືກຈັບ ແລະ ຖືກຂົ່ມເຫັງ, ພວກເຈົ້າຈະຖືກມອບໄວ້ໃນທໍາມະສາລາ ຖືກຕັດສິນ ແລະ ຖືກຂັງຄຸກ ພວກເຈົ້າຈະຖືກນໍາຂຶ້ນໄປຕໍ່ໜ້າກະສັດ ແລະ ຜູ້ປົກຄອງ ເພາະເຫັນແກ່ນາມຊື່ຂອງເຮົາ.” “ແມ່ນແຕ່ພໍ່ແມ່, ອ້າຍເອື້ອຍນ້ອງ, ພີ່ນ້ອງ ແລະ ມິດສະຫາຍກໍຈະມອບພວກເຈົ້າໄວ້ ແລະ ຈະໃຫ້ບາງຄົນໃນພວກເຈົ້າຖືກໂທດເຖິງຕາຍ.” (ໂຢຮັນ 16:33; ລູກາ 21:12, 16.) {AA 84.2}

// {AA 84.3}

ຄຳພະຍາກອນນີ້ໄດ້ສຳເລັດຕາມທີ່ໄດ້ກ່າວໄວ້ຢ່າງຊັດເຈນ. ຄວາມອັບອາຍ ຄຳປ້ອຍດ່າ ແລະ ຄວາມປ່າເຖືອນທຸກຢ່າງທີ່ຊາຕານສາມາດຊັກຈູງໃຫ້ມະນຸດຄົ້ນຄິດໄດ້ ໄດ້ຕົກຖືກສາວົກຂອງພຣະເຢຊູ ແລະ ຈະສຳເລັດຕາມຄຳພະຍາກອນອີກຢ່າງຈະແຈ້ງ ເພາະວ່າຈິດໃຈຂອງມະນຸດຍັງຕໍ່ສູ້ ແລະ ບໍ່ຍອມຮັບອຳນາດແຫ່ງພຣະບັນຍັດຂອງພຣະເຈົ້າ. ໂລກໃນສະໄໝນີ້ບໍ່ໄດ້ເປັນມິດກັບຫຼັກການຂອງພຣະຄຣິສຫຼາຍກວ່າໃນສະໄໝຂອງພວກສາວົກແຕ່ຢ່າງໃດເລີຍ. ຄວາມກຽດຊັງອັນດຽວກັນທີ່ແຂກຮ້ອງຂຶ້ນວ່າ: “ຄຶງມັນໄວ້ທີ່ໄມ້ກາງແຂນ ຄຶງມັນໄວ້ທີ່ໄມ້ກາງແຂນ” (ລູກາ 23:21) ຄືຄວາມຄຽດຊັງອັນດຽວກັນທີ່ຂົ່ມເຫັງພວກສາວົກ ແລະ ຍັງປະກົດໃຫ້ເຫັນໃນກຸ່ມຄົນທີ່ບໍ່ເຊື່ອຟັງ. ວິນຍານຊົ່ວທີ່ເຄື່ອນໄຫວໃນຍຸກມືດ ໃຫ້ຈັບຂັງຄົນຈຳນວນຫຼາຍ ແລະ ເປັນເຫດໃຫ້ຫຼາຍຄົນຕ້ອງອົບພະຍົບປົບໜີ ແລະ ຖືກຂ້າຕາຍ ຄືວິນຍານທີ່ຢູ່ເບື້ອງຫຼັງການທໍລະມານຄົນຂອງໜ່ວຍປາບປາມສາສະໜານອກຮີດທີ່ຄຣິສຕະຈັກກາໂຕລິກໄດ້ຈັດຂຶ້ນ ຄືວິນຍານທີ່ວາງແຜນ ແລະ ດຳເນີນການຂ້າລ້າງຜູ້ຄົນໃນວັນສະຫຼອງເທດສະການບາໂທໂລມຽວ#footnote(ໃນລະຫວ່າງເທດສະການບາໂທໂລມຽວ ວັນທີ 24–25 ເດືອນ 8, 1572 ພວກກາໂຕລິກຂ້າພວກຄຣິສຕຽນ. ນັບສະເພາະທີ່ຕາຍໃນເມືອງປາຣີ ແມ່ນ 3,000 ຄົນ ບໍ່ນັບຄົນຕ່າງແຂວງຊຶ່ງມີຄົນຄຳນວນວ່າໜ້າຈະເຖິງ 70,000 ຄົນ.) ແລະ ເຜົາຜານຄົນທັງເປັນໃນເມືອງສະມິດຟຽວນັ້ນ#footnote(ສາມປີສຸດທ້າຍຂອງສະໄໝພຣະຣາຊະນີ ເມຣີ ທີ່ໜຶ່ງ ແຫ່ງອັງກິດ ມີການເຜົາຄຣິສຕຽນທັງເປັນຢ່າງໜ້ອຍ 282 ຄົນ.), ລ້ວນແລ້ວແຕ່ເປັນວິນຍານດຽວກັນທີ່ຍັງເຄື່ອນໄຫວໃນຈິດໃຈຂອງຄົນທີ່ບໍ່ຍອມກັບໃຈ. ປະຫວັດແຫ່ງຄວາມຈິງໄດ້ຈາລຶກການຕໍ່ສູ້ລະຫວ່າງຄວາມດີກັບຄວາມຊົ່ວສະເໝີມາ. ການປະກາດຂ່າວປະເສີດໃນທຸກສະໄໝ ກໍເດີນໜ້າຕໍ່ໄປ ເຖິງວ່າຈະຕ້ອງປະເຊີນກັບການຕໍ່ຕ້ານ, ໄພອັນຕະລາຍ, ການສູນເສຍ ແລະ ຄວາມທຸກທໍລະມານກໍຕາມ. {AA 84.3}

// {AA 85.1}

ຄົນເຫຼົ່ານັ້ນທີ່ຖືກຂົ່ມເຫັງຍ້ອນພຣະຄຣິສໃນອະດີດໄດ້ຮັບກໍາລັງມາຈາກໃສ? ກໍມາຈາກຄວາມສາມັກຄີກັບພຣະເຈົ້າ, ກັບພຣະວິນຍານບໍຣິສຸດ, ກັບພຣະຄຣິສນັ້ນເອງ. ຄຳປະນາມ ແລະ ການກົດຂີ່ຂົ່ມເຫັງໄດ້ແຍກໝູ່ແຍກຄູ່ ແຕ່ບໍ່ເຄີຍແຍກຄົນອອກຈາກຄວາມຮັກຂອງພຣະຄຣິສໄດ້. ທ່າມກາງມໍລະສຸມທີ່ໂຫມກະໜຳ່ຄົນຂອງພຣະອົງຢູ່ນັ້ນບໍ່ມີເວລາໃດທີ່ພຣະຄຣິສຈະຮັກຄົນເຫຼົ່ານີ້ຫຼາຍກວ່າເວລາທີ່ພວກເຂົາຕ້ອງທົນຕໍ່ການດູໝິ່ນຍ້ອນຄວາມຈິງ. ພຣະອົງກ່າວວ່າ: “ຜູ້ທີ່ມີກົດບັນຍັດຂອງເຮົາ ແລະ ເຊື່ອຟັງກົດບັນຍັດນັ້ນ ແມ່ນຜູ້ນັ້ນແຫຼະ ທີ່ຮັກເຮົາ ພຣະບິດາເຈົ້າຂອງເຮົາຈະຮັກຜູ້ທີ່ເຮົາຮັກ ແລະ ເຮົາຈະຮັກເຂົາເໝືອນກັນ ທັງຈະປາກົດຕົວເຮົາໃຫ້ແກ່ເຂົາ.” (ໂຢຮັນ 14:21.) ເມື່ອຜູ້ເຊື່ອຜູ້ໜຶ່ງຕ້ອງຂຶ້ນສານຍ້ອນຄວາມຈິງ ພຣະຄຣິສຊົງຢືນຢູ້ຄຽງຂ້າງຄົນນັ້ນ. ເມື່ອຖືກຂັງຄຸກ ພຣະອົງຊົງສຳແດງພຣະອົງຕໍ່ຄົນນັ້ນ ແລະ ເຮັດໃຫ້ຈິດໃຈຂອງລາວຊື່ນບານດ້ວຍຄວາມຮັກຂອງພຣະອົງ. ເມື່ອມີຄົນໝຶ່ງຖືກຂ້າຍ້ອນເຫັນແກ່ພຣະນາມຂອງພຣະອົງ ພຣະອົງຊົງກ່າວວ່າ ພວກເຂົາຂ້າໄດ້ແຕ່ກາຍ ແຕ່ຂ້າຈິດວິນຍານບໍ່ໄດ້. “ເຮົາບອກເລື່ອງນີ້ແກ່ເຈົ້າທັງຫຼາຍ ເພື່ອພວກເຈົ້າຈະມີຄວາມສະຫງົບສຸກໃນເຮົາ ໃນໂລກນີ້ພວກເຈົ້າຈະມີຄວາມທຸກລໍາບາກ ແຕ່ຈົ່ງຊື່ນໃຈເທາະ ເພາະຝ່າຍເຮົາໄດ້ຊະນະໂລກແລ້ວ.” “ເພາະເຮົາຢູ່ກັບພວກເຈົ້າ ສະນັ້ນ ຢ່າສູ່ຢ້ານກົວ ຢ່າສູ່ຢ້ານສິ່ງໃດໆ ເຮົາຄືພຣະເຈົ້າຂອງພວກເຈົ້າ ເຮົາຈະຊ່ວຍຊູໃຫ້ພວກເຈົ້າໄດ້ເຂັ້ມແຂງ ເຮົາຈະປົກປັກຮັກສາຊ່ວຍພວກເຈົ້າໃຫ້ພົ້ນ.” (ໂຢຮັນ 16:33; ເອຊາຢາ 41:10.) {AA 85.1}

// {AA 86.1}

“ຜູ້ທີໄວ້ວາງໃຈໃນອົງພຣະຜູ້ເປັນເຈົ້າກໍເປັນດັ່ງພູເຂົາຊີໂອນ ທີ່ບໍ່ມີຫຍັງເຮັດໃຫ້ສະເທືອນ ແລະ ເຄື່ອນຍ້າຍໄດ້. ເມື່ອພູຕ່າງໆໄດ້ອ້ອມນະຄອນເຢຣູຊາເລັມໄວ້ສັນໃດ ອົງພຣະຜູ້ເປັນເຈົ້າກໍອ້ອມຮອບປະຊາຊົນຂອງພຣະອົງໄວ້ສັນນັ້ນ. ຄົນຊົ່ວຈະບໍ່ປົກຄອງດິນແດນຄົນຊອບທໍາເລື້ອຍໄປ ຖ້າເປັນດັ່ງນັ້ນ ຄົນຊອບທໍາກໍອາດຈະຍື່ນມືກະທໍາຊົ່ວຄືກັນ.” “ເພິ່ນຊ່ວຍກູ້ເອົາພວກເຂົາຈາກການກົດຂີ່ ແລະ ການທໍາລາຍ ຊີວິດຂອງພວກເຂົາມີຄ່າແພງປະເສີດຫຼາຍ.” (ເພງສັນລະເສີນ 125:1-3; 72:14.) {AA 86.1}

// {AA 86.2}

“ອົງພຣະຜູ້ເປັນເຈົ້າອົງຊົງຣິດອໍານາດຍິ່ງໃຫຍ່ຈະປົກປ້ອງປະຊາຊົນຂອງພຣະອົງ;...ອົງພຣະຜູ້ເປັນເຈົ້າຂອງພວກເຂົາຈະຊ່ວຍພວກເຂົາໃຫ້ພົ້ນອັນຕະລາຍດັ່ງຝູງແກະທີ່ມີຜູ້ລ້ຽງ. ພວກເຂົາຈະສ່ອງໃສແຈ້ງຢູ່ໃນດິນແດນຂອງພຣະອົງ ດັ່ງເພັດພອຍຢູ່ໃນມົງກຸດນັ້ນ.” (ເຊກາລີຢາ 9:15, 16.) {AA 86.2}
