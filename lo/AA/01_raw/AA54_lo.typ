= 54

== ພະຍານຊື່ສັດ

==== ອີງຕາມ ຈົດໝາຍຂອງອັກຄະສາວົກໂຢຮັນ.

// {AA 546.1}

ຫຼັງຈາກພຣະຄຣິສສະເດັດຂຶ້ນສະຫວັນແລ້ວ ອັກຄະສາວົກໂຢຮັນໄດ້ກາຍເປັນຜູ້ຮັບໃຊ້ທີ່ຊື່ສັດແລະກະຕືລືລົ້ນ. ເພິ່ນກັບສາວົກຄົນອື່ນໆໄດ້ຮ່ວມຮັບເອົາພຣະວິນບໍລິສຸດໃນວັນເພັນເຕຄໍສະເຕ. ດ້ວຍຄວາມຫ້າວຫັນແລະພະລັງອັນໃໝ່ ເພິ່ນໄດ້ສືບຕໍ່ປະກາດຖ້ອຍຄໍາແຫ່ງຊີວິດໃຫ້ແກ່ປະຊາຊົນ ເພື່ອນໍາພາຈິດໃຈຂອງພວກເຂົາມາຫາພຣະອົງຜູ້ທີ່ເບິ່ງບໍ່ເຫັນ. ເພິ່ນເປັນນັກເທດສະໜາທີ່ມີພະລັງ, ມີຄວາມຮ້ອນຮົນ, ແລະກະຕືລືລົ້ນ. ເພິ່ນໃຊ້ພາສາອັນງົດງາມແລະມ່ວນອອນຊອນ ປ່າວປະກາດຖ້ອຍຄໍາແລະການອັດສະຈັນຂອງພຣະຄຣິສ ເຮັດໃຫ້ຜູ້ທີ່ໄດ້ຍິນປະທັບໃຈ. ຄວາມລຽບງ່າຍທາງຄໍາເວົ້າ, ລິດອໍານາດອັນລໍ້າເລີດແຫ່ງຄວາມຈິງ, ແລະຄວາມຮ້ອນຮົນໃນຄໍາສິດສອນ ໄດ້ຊ່ວຍໃຫ້ເພິ່ນສາມາດເຂົ້າຫາຄົນທຸກຊົນຊັ້ນໄດ້. {AA 546.1}

// {AA 546.2}

ຊີວິດຂອງອັກຄະສາວົກໂຢຮັນສອດຄ່ອງກັບຄໍາສອນຂອງເພິ່ນເອງ. ຄວາມຮັກຂອງພຣະຄຣິສທີ່ຮຸ່ງເຮືອງຢູ່ໃນຈິດໃຈ ໄດ້ຊັກຈູງໃຫ້ເພິ່ນຮັບໃຊ້ມະນຸດດ້ວຍກັນຢ່າງກະຕືລືລົ້ນ ບໍ່ຮູ້ອິດຮູ້ເມື່ອຍ ໂດຍສະເພາະແມ່ນຕໍ່ພີ່ນ້ອງຜູ້ເຊື່ອໃນຄຣິສຕະຈັກ. {AA 546.2}

// {AA 547.1}

ພຣະຄຣິສໄດ້ສັ່ງສາວົກຮຸ່ນທໍາອິດໃຫ້ຮັກເຊິ່ງກັນແລະກັນ ເໝືອນດັ່ງພຣະອົງຊົງຮັກພວກເຂົາ. ເພາະສະນັ້ນ ພວກເຂົາຕ້ອງເປັນພະຍາຍານໃຫ້ໂລກເຫັນວ່າ ພຣະຄຣິສຊົງຢູ່ໃນໃຈຂອງພວກເຂົາ ເປັນຄວາມຫວັງແຫ່ງສະຫງ່າລາສີ. ພຣະອົງຊົງກ່າວວ່າ: “ຈົ່ງຮັກເຊິ່ງກັນແລະກັນ ເຮົາຮັກພວກເຈົ້າຢ່າງໃດ ພວກເຈົ້າກໍຈົ່ງຮັກເຊິ່ງກັນແລະກັນຢ່າງນັ້ນ.” ໂຢຮັນ 13:34. ໃນເວລາພຣະອົງກ່າວຖ້ອຍຄໍານີ້ ພວກສາວົກບໍ່ເຂົ້າໃຈ ແຕ່ຫຼັງຈາກໄດ້ເຫັນຄວາມທຸກທໍາລະມານຂອງພຣະອົງແລ້ວ, ຫຼັງຈາກການສິ້ນພຣະຊົນ ການເປັນຄືນມາຈາກຕາຍ ແລະການສະເດັດຂຶ້ນສະຫວັນຂອງພຣະອົງ, ແລະຫຼັງຈາກໄດ້ຮັບພຣະວິນຍານບໍລິສຸດໃນວັນເພັດເຕຄໍສະເຕແລ້ວ ພວກເຂົາຈິ່ງເຂົ້າໃຈແຈ້ງກວ່າເກົ່າກ່ຽວກັບຄວາມຮັກຂອງພຣະເຈົ້າແລະທາດແທ້ຂອງຄວາມຮັກນັ້ນ ທີ່ພວກເຂົາຕ້ອງເຊິ່ງກັນແລະກັນ. ແລ້ວອັກຄະສາວົກໂຢຮັນຈິ່ງສາມາດມາດກ່າວຕໍ່ສາວົກດ້ວຍກັນວ່າ: {AA 547.1}

// {AA 547.2}

“ດັ່ງນັ້ນແຫຼະ ພວກເຮົາຈິ່ງຮູ້ຈັກຄວາມຮັກໂດຍທີ່ພຣະຄຣິສໄດ້ສະຫຼະຊີວິດຂອງພຣະອົງເພື່ອພວກເຮົາ ແລະພວກເຮົາກໍຄວນສະຫຼະຊີວິດຂອງເຮົາເພື່ອພີ່ນ້ອງເໝືອນກັນ.” {AA 547.2}

// {AA 547.3}

ຫຼັງຈາກພຣະວິນຍານບໍລິສຸດສະເດັດມາ ເມື່ອພວກສາວົກອອກໄປປະກາດເລື່ອງລາວຂອງພຣະເຢຊູຜູ້ຊົງພຣະຊົນຢູ່ ພວກເຂົາມີຄວາມປາຖະໜາດຽວ ຄືຄວາມພົ້ນຂອງຄົນອື່ນ. ພວກເຂົາມີຄວາມຊື່ນຊົມຍິນດີໃນການເຂົ້າຮ່ວມກັບບັນດາຜູ້ບໍລິສຸດ. ພວກເຂົາມີຄວາມອ່ອນໂຍນ, ລະມັດລະວັງ, ບໍ່ເຫັນແກ່ຕົວ, ຍິນດີເສຍສະຫຼະທຸກຢ່າງເພື່ອຄວາມຈິງ. ໃນການພົບປະແຕ່ລະມື້ ພວກເຂົາໄດ້ສະແດງຄວາມຮັກທີ່ພຣະຄຣິສຊົງໃຊ້ຜູກມັດພວກເຂົາໄວ້. ດ້ວຍຄໍາເວົ້າແລະການກະທໍາອັນບໍ່ເຫັນແກ່ຕົວ ພວກເຂົາໄດ້ພະຍະຍາມປູກຄວາມຮັກນີ້ໃນຈິດໃຈຂອງຄົນອື່ນ. {AA 547.3}

// {AA 547.2}

ຄວາມຮັກນັ້ນເປັນສິ່ງທີ່ຜູ້ເຊື່ອຕ້ອງຖະນຸຖະໜອມຕະຫຼອດໄປ. ພວກເຂົາຕ້ອງເດີນໜ້າ ໂດຍເຊື່ອຟັງບັນຍັດໃໝ່ນີ້. ພວກເຂົາຕ້ອງສາມັກຄີກັບພຣະຄຣິສຢ່າງໃກ້ຊິດ ຈົນສາມາດສໍາເລັດຕາມຂໍ້ຄໍາສັ່ງທຸກຢ່າງຂອງພຣະອົງ. ຊີວິດຂອງພວກເຂົາຕ້ອງສັນລະເສີນລິດອໍານາດຂອງພຣະອົງ ຜູ້ສາມາດເຮັດໃຫ້ພວກເຂົາບໍລິສຸດດ້ວຍຄວາມຊອບທໍາຂອງພຣະອົງ. {AA 547.2}

// {AA 548.1}

ແຕ່ການປ່ຽນແປງໄດ້ເກີດຂຶ້ນເທື່ອລະເລັກລະໜ້ອຍ. ພວກຜູ້ເຊື່ອເລີ່ມເຈາະຈີ້ມຂໍ້ບົກຜ່ອງຂອງຄົນອື່ນ. ພວກເຂົາຄິດນໍາແຕ່ຄວາມຜິດຂອງຄົນອື່ນ ແລະ ກ່າວໂທດກັນ ຈົນເບິ່ງບໍ່ເຫັນພຣະຜູ້ຊ່ວຍໃຫ້ພົ້ນແລະຄວາມຮັກຂອງພຣະອົງ. ພວກເຂົາເຄັ່ງຄັດໃນເລື່ອງພິທີພາຍນອກຫຼາຍກວ່າເກົ່າ ພິຖີພິຖັນນໍາຫຼັກການຫຼາຍກວ່າການປະຕິບັດຄວາມເຊື່ອ. ພວກເຂົາຮ້ອນຮົນໃນການຕັດສິນໂທດຄົນອື່ນ ຈົນເບິ່ງຂ້າມຄວາມຜິດຂອງຕົນເອງ. ພວກເຂົາໄດ້ສູນເສຍຄວາມຮັກແບບພີ່ນ້ອງທີ່ພຣະຄຣິສໄດ້ຊົງມອບໃຫ້ ແລະສິ່ງທີ່ໜ້າເສົ້າທີ່ສຸດແມ່ນ ພວກເຂົາບໍ່ຮູ້ໂຕວ່າພວກເຂົາເອງກໍາລັງຫຼົງຫາຍ. ພວກເຂົາບໍ່ຮູ້ວ່າ ຄວາມສຸກແລະຄວາມຊື່ນຊົມຍິນດີໄດ້ສູນຫາຍໄປຈາກຊີວິດຂອງພວກເຂົາ ແລະບໍ່ຮູ້ວ່າ ເມື່ອໄລ່ຄວາມຮັກຂອງພຣະເຈົ້າອອກຈາກຈິດໃຈແລ້ວ ໃນບໍ່ດົນພວກເຂົາກໍຈະຕົກຢູ່ໃນຄວາມມືດ. {AA 548.1}

// {AA 548.2}

ອັກຄະສາວົກໂຢຮັນ ພໍຮູ້ວ່າຄວາມຮັກແບບພີ່ນ້ອງຢູ່ໃນຄຣິສຕະຈັກກໍາລັງຫຼຸດໜ້ອຍຖອຍລົງ ໄດ້ຮຽກຮ້ອງໃຫ້ບັນດາຜູ້ເຊື່ອຮູ້ຄວາມຈໍາເປັນຂອງຄວາມຮັກນີ້. ໃນຈົດໝາຍຂອງເພິ່ນເຕັມໄປດ້ວຍເນື້ອໃນກ່ຽວກັບບັນຫານີ້. ເພິ່ນໄດ້ຂຽນວ່າ: “ເພື່ອນທີ່ຮັກທັງຫຼາຍເອີຍ, ໃຫ້ພວກເຮົາຮັກເຊິ່ງກັນແລະກັນ ເພາະວ່າຄວາມຮັກມາຈາກພຣະເຈົ້າ. ທຸກຄົນທີ່ຮັກກໍບັງເກີດມາຈາກພຣະເຈົ້າ ແລະຮູ້ຈັກພຣະເຈົ້າ. ຜູ້ໃດທີ່ບໍ່ຮັກກໍບໍ່ຮູ້ຈັກພຣະເຈົ້າ ເພາະພຣະເຈົ້າຊົງເປັນຄວາມຮັກ. ຝ່າຍພຣະເຈົ້າໄດ້ຊົງສໍາແດງຄວາມຮັກຂອງພຣະອົງສໍາລັບພວກເຮົາ ໂດຍໄດ້ໃຊ້ພຣະບຸດອົງດຽວຂອງພຣະອົງເຂົ້າມາໃນໂລກ, ເພື່ອວ່າພວກເຮົາຈະມີຊີວິດ້ວຍພຣະບຸດນັ້ນ. ຄວາມຮັກທີ່ກ່າວເຖິງນີ້ບໍ່ແມ່ນເຮົາທັງຫຼາຍໄດ້ຮັກພຣະເຈົ້າ ແຕ່ແມ່ນພຣະເຈົ້າໄດ້ຊົງຮັກພວກເຮົາ ແລະຊົງໃຊ້ພຣະບຸດຂອງພຣະອົງສະເດັດມາເພື່ອເປັນເຄື່ອງບູຊາໄຖ່ບາບກໍາຂອງພວກເຮົາ. ເພື່ອນທີ່ຮັກທັງຫຼາຍເອີຍ, ຖ້າພຣະເຈົ້າຊົງຮັກພວກເຮົາຢ່າງນັ້ນແລ້ວ ພວກເຮົາກໍຄວນຮັກເຊິ່ງກັນແລະກັນ.” {AA 548.2}

// {AA 548.3}

ກ່ຽວກັບຄວາມຮັກທີ່ບັນດາຜູ້ເຊື່ອຕ້ອງສະແດງອອກເປັນພິເສດນີ້ ຢູ່ໃນຄຣິສຕະຈັກໂຢຮັນໄດ້ຂຽນວ່າ: “ເຖິງຢ່າງໃດກໍຕາມ ເຮົາຂຽນກົດບັນຍັດໃໝ່ມາເຖິງເຈົ້າທັງຫຼາຍ ຄືຄວາມຈິງໄດ້ຊົງສໍາແດງໃນພຣະອົງແລະໃນເຈົ້າທັງຫຼາຍ. ເພາະວ່າຄວາມມືດກໍາລັງຜ່ານພົ້ນໄປ ແລະຄວາມສະຫວ່າງອັນແທ້ຈິງນັ້ນ ກໍກໍາລັງສ່ອງສະຫວ່າງຢູ່ແລ້ວ. ຜູ້ໃດທີ່ເວົ້າວ່າ ຕົນຢູ່ໃນຄວາມສະຫວ່າງ ແຕ່ຍັງກຽດຊົງພີ່ນ້ອງຂອງຕົນ ຜູ້ນັ້ນກໍຢູ່ໃນຄວາມມືດຈົນເຖິງດຽວນີ້. ຜູ້ທີ່ຮັກພີ່ນ້ອງຂອງຕົນກໍຕັ້ງຢູ່ໃນຄວາມສະຫວ່າງ ແລະເຫດທີ່ຈະໃຫ້ສະດຸດໃຈກໍບໍ່ມີໃນຄົນນັ້ນ. ແຕ່ຜູ້ທີ່ກຽດຊັງພີ່ນ້ອງຂອງຕົນກໍຍັງຢູ່ໃນຄວາມມືດ ແລະທຽວໄປໃນຄວາມມືດ ແລ້ວບໍ່ຮູ້ວ່າຕົນກໍາລັງຈະໄປໃສ ເພາະຄວາມມືດໄດ້ເຮັດໃຫ້ຕາຂອງຕົນບອດເສຍແລ້ວ.” “ຖ້ອຍຄໍາທີ່ພວກເຈົ້າໄດ້ຍິນແລະໄດ້ຟັງມາຕັ້ງແຕ່ຕອນຕົ້ນນັ້ນ ຄືໃຫ້ພວກເຮົາຮັກເຊິ່ງກັນແລະກັນ.” “ຜູ້ໃດທີ່ບໍ່ຮັກ [ພີ່ນ້ອງ] ຜູ້ນັ້ນກໍຍັງຢູ່ໃນຄວາມຕາຍ. ທຸກຄົນທີ່ກຽດຊັງພີ່ນ້ອງຂອງຕົນ ກໍເປັນຜູ້ຂ້າຄົນ ພວກເຈົ້າຮູ້ແລ້ວວ່າ ຜູ້ຂ້າຄົນບໍ່ມີຊີວິດນິລັນດອນຕັ້ງຢູ່ໃນເຂົ້າເລີຍ. ດັ່ງນັ້ນແຫຼະ ພວກເຮົາຈິ່ງຮູ້ຈັກຄວາມຮັກໂດຍທີ່ພຣະຄຣິສໄດ້ສະຫຼະຊີວິດຂອງພຣະອົງເພື່ອພວກເຮົາ ແລະພວກເຮົາກໍຄວນສະຫຼະຊີວິດຂອງພວກເຮົາເພື່ອພີ່ນ້ອງເໝືອນກັນ.” {AA 548.3}
<br />

// {AA 549.1}

ຄວາມອັນຕະລາຍທີ່ສຸດທີ່ເກີດຂຶ້ນຕໍ່ຄຣິສຕະຈັກບໍ່ແມ່ນມາຈາກການຕໍ່ຕ້ານຂອງຝ່າຍໂລກ. ຄວາມຊົ່ວຮ້າຍທີ່ເຕີບໃຫຍ່ໃນຈິດໃຈຂອງຜູ້ເຊື່ອນັ້ນແຫຼະແມ່ນໄພພິບັດທີ່ຮ້າຍແຮງທີ່ສຸດ ແລະ ຂັດຂວາງຄວາມກ້າວໜ້າຂອງວຽກງານຂອງພຣະເຈົ້າໄດ້ຢ່າງມີປະສິດທິພາບທີ່ສຸດ. ບໍ່ມີທາງໃດທໍາລາຍຊີວິດຈິດວິນຍານໄດ້ດີເທົ່າຄວາມເຫິງສາ, ຄວາມສົງໄສ, ການເຈາະຈີ້ມຄວາມຜິດ, ແລະການຄາດເດົາໃນທາງຊົ່ວຮ້າຍ. ໃນທາງກົງກັນຂ້າມ ຄໍາພະຍານທີ່ໜັກແໜ້ນທີ່ສຸດທີ່ຢືນຢັນວ່າພຣະເຈົ້າຊົງສົ່ງພຣະບຸດຂອງພຣະອົງມາຍັງໂລກນີ້ ແມ່ນຄວາມປອງດອງແລະຄວາມສາມັກຄີຂອງສະມາຊິກທີ່ມີຄວາມແຕກຕ່າງກັນແລະເຕົ້າໂຮມເປັນອົງປະກອບຂອງຄຣິສຕະຈັກ. ຄໍາພະຍານນີ້ເປັນສິດທິພິເສດທີ່ຜູ້ຕິດຕາມພຣະຄຣິສຕ້ອງຖືຕິດໂຕ. ແຕ່ເພື່ອໃຫ້ເຮັດສິ່ງນີ້ໄດ້ ພວກເຂົາຕ້ອງຍອມຢູ່ໃຕ້ອໍານາດຂອງພຣະຄຣິສ. ລັກສະນະຂອງພວກເຂົາຕ້ອງສອດຄ່ອງກັບລັກສະນະຂອງພຣະອົງ ແລະຄວາມປະສົງຂອງພວກເຂົາຕ້ອງສອດຄ່ອງກັບຄວາມປະສົງຂອງພຣະອົງເຊັ່ນກັນ. {AA 549.1}

// {AA 550.1}

ພຣະຄຣິສໄດ້ກ່າວວ່າ: “ເຮົາມອບກົດບັນຍັດຂໍໃໝ່ໃຫ້ພວກເຈົ້າຄື: ຈົ່ງຮັກເຊິ່ງກັນແລະກັນ ເຮົາຮັກພວກເຈົ້າຢ່າງໃດ ພວກເຈົ້າກໍຈົ່ງຮັກເຊິ່ງກັນແລະກັນຢ່າງນັ້ນ.” ໂຢຮັນ 13:34. ເປັນຄໍາສອນທີ່ອັດສະຈັນອີຫຼີ! ແຕ່ວ່າປະຕິບັດໄດ້ໜ້ອຍຫຼາຍ! ຄຣິສຕະຈັກຂອງພຣະເຈົ້າໃນທຸກມື້ນີ້ຂາດຄວາມຮັກພີ່ນ້ອງ. ສະມາຊິກທີ່ອ້າງຕົນວ່າຮັກພຣະຜູ້ຊ່ວຍໃຫ້ພົ້ນບໍ່ຮັກພີ່ຮັກນ້ອງຂອງຕົນ. ຄົນບໍ່ເຊື່ອຕິດຕາມເບິ່ງວ່າ ຄວາມເຊື່ອຂອງຜູ້ທີ່ອ້າງຕົນວ່າເປັນຄຣິສຕຽນຈະເກີດຜົນບໍລິສຸດໃນຊີວິດຂອງພວກເຂົາຫຼືບໍ່ ແລະບັນດາຄົນທີ່ບໍ່ເຊື່ອເຫຼົ່ານັ້ນຮູ້ເຫັນຂໍ້ບົກຜ່ອງຫຼືວ່າການກະທໍາທີ່ຂັດແຍ້ງຂອງຄຣິສຕຽນໄດ້ໄວ. ຄຣິສຕຽນທັງຫຼາຍເອີຍ ຈົ່ງຢ່າໃຫ້ສັດຕູມີໂອກາດຍົກຂຶ້ນມືຊີ້ ແລະ ເວົ້າວ່າ: ເບິ່ງແມ່ ຄຣິສຕຽນເຊື່ອພຣະເຢຊູ ແຕ່ວ່າຊັງກັນ. ຄຣິສຕຽນທັງໝົດເປັນຄອບຄົວດຽວກັນ ທຸກຄົນເປັນລູກຂອງພຣະພິດາແຫ່ງສະຫວັນອົງດຽວກັນ ມີຄວາມຫວັງໃນຊີວິດນິລັນດອນອັນດຽວກັນ. ຄຣິສຕຽນຄວນມີຄວາມສໍາພັນອັນໃກ້ຊິດແລະຮັກແພງຕໍ່ກັນແລະກັນ. {AA 550.1}

// {AA 550.2}

ຄວາມຮັກຂອງພຣະເຈົ້າເຮັດໃຫ້ປະທັບໃຈທີ່ສຸດ ເມື່ອບັນດານໃຫ້ພວກເຮົາສະແດງຄວາມຮັກອັນອ່ອນຫວານຂອງພຣະເຢຊູ. ຜູ້ທີ່ຮັກພີ່ນ້ອງຂອງຕົນໂດຍບໍ່ເຫັນແກ່ຕົວເທົ່ານັ້ນຈິ່ງຈະຮັກພຣະເຈົ້າແທ້. ຄຣິສຕຽນທີ່ແທ້ຈະຕັກເຕືອນ ເອົາໃຈໃສ່ຜູ້ທີ່ຕົກຢູ່ໃນອັນຕະລາຍແລະມີຄວາມຄັດສົນ. ຄຣິສຕຽນຄົນນັ້ນຈະບໍ່ຢູ່ຕີໂຕອອກຫ່າງຄົນທີ່ຜິດບາບ ປະປ່ອຍໃຫ້ພວກເຂົາຈົມລົງຄວາມທຸກແລະຄວາມສິ້ນຫວັງ ຫຼືປະປ່ອຍໃຫ້ລົ້ມລົງໃນເຂດສູ້ຮົບຂອງຊາຕານ. {AA 550.2}

// {AA 550.3}

ຜູ້ທີ່ບໍ່ຜ່ານຄວາມຮັກອັນອ່ອນຫວານຂອງພຣະຄຣິສບໍ່ສາມາດພາຄົນອື່ນໄປຫານໍ້າພຸແຫ່ງຊີວິດໄດ້.  ຄວາມຮັກຂອງພຣະອົງມີອໍານາດນໍາພາຈິດໃຈ ເຊິ່ງບັນດານໃຫ້ມະນຸດສະແດງໃຫ້ເຫັນພຣະອົງຜ່ານທາງວາຈາອັນອ່ອນຫວານ ເມດຕາ ຊ່ວຍຊູຊີວິດຂອງຄົນອ້ອມຂ້າງ. ຄຣິສຕຽນຜູ້ທີ່ບັນລຸຄວາມພະຍາຍາມຂອງຕົນ ຕ້ອງຮູ້ຈັກພຣະຄຣິສ ແລະ ຈະຮູ້ຈັກພຣະອົງໄດ້ ກໍຕໍ່ເມື່ອຮູ້ຈັກຄວາມຮັກຂອງພຣະອົງ. ໃນສະຫວັນ ຄວາມເໝາະສົມຂອງຄົນງານຂອງພຣະເຈົ້າແມ່ນວັດແທກດ້ວຍສາມາດໃນການຮັກເໝືອນພຣະຄຣິສໄດ້ຮັກ ແລະ ຮັບໃຊ້ເໝືອນພຣະໄດ້ຮັບໃຊ້. {AA 550.3}

// {AA 551.1}

ອັກຄະສາວົກໂຢຮັນກ່າວວ່າ: “ຢ່າໃຫ້ພວກເຮົາຮັກດ້ວຍຄວາມເວົ້າແລະດ້ວຍປາກເທົ່ານັ້ນ, ແຕ່ຈົ່ງສະແດງຄວາມຮັກອັນແທ້ຈິງດ້ວຍການກະທໍາ.” ລັກສະນະຂອງຄຣິສຕຽນຈະສົມບູນເມື່ອການຊ່ວຍເຫຼືອແລະການອວຍພອນຄົນອື່ນອອກມາຈາກຈິດໃຈ. ອາຍຂອງຄວາມຮັກທີ່ໂອບອ້ອມຢູ່ນີ້ແມ່ນສິ່ງທີ່ເຮັດໃຫ້ຄຣິສຕຽນກາຍເປັນກິ່ນຫອມຫວານແຫ່ງຊີວິດທີ່ນໍາໄປສູ່ຊີວິດ ແລະ ເຮັດໃຫ້ພຣະເຈົ້າສາມາດອວຍພອນວຽກງານຂອງຄົນນັ້ນໄດ້. {AA 551.1}

// {AA 551.2}

ຄວາມຮັກອັນສູງສຸດເພື່ອພຣະເຈົ້າແລະຄວາມຮັກອັນເສຍສະຫຼະເພື່ອຄົນອື່ນ ແມ່ນຂອງປະທານທີ່ດີທີ່ສຸດທີ່ພຣະບິດາເຈົ້າແຫ່ງຟ້າສະຫວັນສາມາດປະທານໃຫ້. ຄວາມຮັກນີ້ບໍ່ແມ່ນອາລົມ ແຕ່ແມ່ນຫຼັກການປະຕິບັດທີ່ມາຈາກພຣະເຈົ້າ ເປັນລິດອໍານາດອັນຖາວອນ. ຈິດໃຈທີ່ບໍ່ໄດ້ຮັບການຊໍາລະລ້າງຈະບໍ່ສາມາດຜະລິດຄວາມຮັກນີ້ໄດ້. ມີແຕ່ຈິດໃຈທີ່ມີພຣະເຢຊູຕັ້ງບັນລັງຢູ່ເທົ່ານັ້ນມີຄວາມຮັກນີ້. “ຝ່າຍເຮົາທັງຫຼາຍໄດ້ຮັກ ເພາະພຣະອົງຊົງຮັກພວກເຮົາກ່ອນ.” ໃນຈິດໃຈທີ່ໄດ້ຮັບການຟື້ນຟູໃໝ່ດ້ວຍພຣະຄຸນ ຄວາມຮັກເປັນສິ່ງບັນຊາການກະທໍາ. ຄວາມຮັກນີ້ດັດແປງລັກສະນະນິໄສ, ຄວບຄຸມແຮງໃຈ, ຄວບຄຸມອາລົມ, ແລະເພີ່ມພະລັງໃຫ້ຄວາມຮັກຫອມຕ່າງໆ. ຄວາມຮັກນີ້ ເມື່ອງອກງາມຢູ່ໃນຈິດໃຈແລ້ວ ຈະເຮັດໃຫ້ຊີວິດຫອມຫວານ ແລະ ແຜ່ກະຈາຍອອກໄປຫາທຸກສິ່ງອ້ອມຂ້າງ. {AA 551.2}

// {AA 551.3}

ອັກຄະສາວົກໂຢຮັນສູ້ຊົນເພື່ອໃຫ້ບັນດາຜູ້ເຊື່ອເຂົ້າໃຈສິດທີພິເສດອັນສູງສົ່ງໃນການໄດ້ຮັບຄວາມຮັກ. ອໍານາດອັນຊົງໄຖ່ນີ້ ເມື່ອເຂົາໄປຢູ່ໃນຈິດໃຈຂອງຄົນແລ້ວ ຈະນໍາຈຸດປະສົງທຸກຢ່າງແລະຊູຄົນນັ້ນຂຶ້ນຢູ່ເໜືອອິດທິພົນບາບຂອງໂລກນີ້. ແລະເມື່ອຄວາມຮັກນີ້ເຕີບໃຫຍ່ເຕັມສ່ວນແລະກາຍເປັນອໍານາດບັນດານໃຈແລ້ວ ຄວາມໄວ້ວາງໃຈຂອງບັນດາສະມາຊິກ ແລະຄວາມໝັ້ນໃຈໃນພຣະເຈົ້າ ແລະການຊ່ວຍເຫຼືອຂອງພຣະອົງກໍຈະສົມບູນ. ແລ້ວພວກເຂົາກໍຈະສາມາດມາຫາພຣະອົງດ້ວຍຄວາມໝັ້ນໃຈ ໂດຍຮູ້ວ່າຈະໄດ້ຮັບທຸກສິ່ງທີ່ຈໍາເປັນສໍາລັບປະຈຸບັນແລະຕະຫຼອດນິລັນຈາກພຣະອົງ. ອັກຄະສາວົກໂຢຮັນໄດ້ຂຽນວ່າ: “ໃນຂໍ້ນີ້ແຫຼະ ຄວາມຮັກເປັນທີ່ສໍາເລັດໃນເຮົາທັງຫຼາຍ, ເພື່ອວ່າພວກເຮົາຈະໄດ້ມີຄວາມແນ່ໃຈໃນວັນພິພາກສາ ເພາະພຣະຄຣິສຊົງເປັນຢ່າງໃດ ເຮົາທັງຫຼາຍຢູ່ໃນໂລກນີ້ກໍເປັນຢ່າງນັ້ນ. ໃນຄວາມຮັກນັ້ນບໍ່ມີຄວາມຢ້ານ.” “ນີ້ແຫຼະເປັນຄວາມແນ່ໃຈທີ່ເຮົາທັງຫຼາຍມີຢູ່ຕໍ່ພຣະອົງ ຄືຖ້າພວກເຮົາທູນຂໍສິ່ງໃດທີ່ເປັນໄປຕາມນໍ້າພຣະໄທຂອງພຣະອົງ ພຣະອົງກໍຊົງໂຜດຟັງພວກເຮົາ. ແລະຖ້າເຮົາທັງຫຼາຍຮູ້ວ່າພຣະອົງຊົງໂຜດຟັງແລ້ວ ... ພວກເຮົາຈິ່ງຮູ້ວ່າ ພວກເຮົາໄດ້ຮັບສິ່ງທີ່ພວກເຮົາຂໍຈາກພຣະອົງນັ້ນ.” {AA 551.3}

// {AA 552.1}

“ແຕ່ຖ້າຄົນໃດເຮັດຜິດ ພວກເຮົາກໍມີທະນາຍຄວາມ ຄືພຣະເຢຊູຄຣິສເຈົ້າ ຜູ້ຊົງທ່ຽງທໍາທີ່ສະຖິດຢູ່ກັບພຣະບິດາເຈົ້າ. ແມ່ນດ້ວຍພຣະອົງນີ້ແຫຼະ ທີ່ພຣະເຈົ້າຊົງຍົກການບາບຂອງພວກເຮົາເສຍ ແລະບໍ່ແມ່ນແຕ່ການບາບຂອງພວກເຮົາຜູ້ດຽວ, ແຕ່ທັງການບາບຂອງມະນຸດທັງປວງໃນໂລກເໝືອນກັນ.” “ຖ້າເຮົາທັງຫຼາຍສາລະພາບຜິດບາບທັງຫຼາຍຂອງພວກເຮົາ ພຣະອົງຊົງສັດຊື່ແລະທ່ຽງທໍາ ຈະຊົງໂຜດຍົກບາບຂອງພວກເຮົາ ແລະ ຈະໂຜດຊໍາລະລ້າງເຮົາທັງຫຼາຍຈາກການອະທໍາໝົດສິ້ນ.” ເງື່ອນໄຂການຮັບເອົາຄວາມເມດຕາຈາກພຣະເຈົ້າງ່າຍດາຍແລະສົມເຫດສົມຜົນ. ພຣະອົງບໍ່ໄດ້ຮຽກຮ້ອງໃຫ້ພວກເຮົາເຮັດສິ່ງໜັກໜາສາຫັດໃດໆເພື່ອໃຫ້ໄດ້ອັບການອະໄພໂທດ. ພວກເຮົາບໍ່ຈໍາເປັນຕ້ອງເດີນທາງໄປສະແຫວງບຸນຍາວໄກແລະອິດເມື່ອຍໃດໆ ຫຼືບໍາເພັນທຸກຢ່າງເຈັບປວດໃດໆ ເພື່ອມອບຈິດວິນຍານໃຫ້ພຣະເຈົ້າແຫ່ງຟ້າສະຫວັນ ຫຼືເພື່ອລຶບລ້າງຄວາມຜິດ. “ຜູ້ທີ່ສາລະພາບ [ແລະປະຖິ້ມ] ບາບກໍາຂອງຕົນ ພຣະເຈົ້າຈະເມດຕາຜູ້ນັ້ນ.” ສະພາສິດ 28:13. {AA 552.1}

// {AA 552.2}

ຢູ່ໃນສະຫວັນ ພຣະຄຣິສຊົງທູນຂໍເພື່ອຄຣິສຕະຈັກຂອງພຣະອົງ ຄືບັນດາຜູ້ທີ່ພຣະອົງໄດ້ໄຖ່ດ້ວຍໂລກຫິດຂອງພຣະອົງເອງ. ການເວລາບໍ່ສາມາດເຮັດໃຫ້ການເສຍສະຫຼະເພື່ອໄຖ່ນັ້ນອ່ອນກໍາລັງລົງໄດ້. ຄວາມຕາຍຫຼືຊີວິດກໍດີ ຄວາມສູງຫຼືຄວາມເລິກກໍດີ ບໍ່ມີສິ່ງໃດສາມາດແຍກພວກເຮົາອອກຈາກຄວາມຮັກຂອງພຣະເຈົ້າເຊິ່ງຢູ່ໃນພຣະເຢຊູໄດ້ ບໍ່ແມ່ນຍ້ອນພວກເຮົາກອດພຣະອົງໄວ້ໝັ້ນ ແຕ່ຍ້ອນພຣະອົງກອດພວກເຮົາໄວ້ແໜ້ນ. ຖ້າຄວາມພົ້ນຂຶ້ນກັບຄວາມພະຍາຍາມຂອງພວກເຮົາເອງ ພວກເຮົາກໍບໍ່ສາມາດພົ້ນໄດ້ ແຕ່ແມ່ນຂຶ້ນກັບພຣະອົງຜູ້ເປັນເຈົ້າຂອງສັນຍາທັງໝົດ. ພວກເຮົາອາດຈະກອດພຣະອົງບໍ່ໝັ້ນ ແຕ່ວ່າຄວາມຮັກຂອງພຣະອົງແມ່ນຄວາມຮັກຂອງຜູ້ເປັນອ້າຍ; ຍາມໃດທີ່ພວກເຮົາເປັນໜຶ່ງດຽວກັບພຣະອົງ ບໍ່ມີຜູ້ໃດສາມາດປັດພວກເຮົາອອກຈາກພຣະຫັດຂອງພຣະອົງໄດ້. {AA 552.2}

// {AA 553.1}

ເມື່ອເວລາຜ່ານໄປແລະຈໍານວນຜູ້ເຊື່ອເພີ່ມຂຶ້ນ ອັກຄະສາວົກໂຢຮັກກໍຍິ່ງຮັບໃຊ້ຢ່າງຈົງຮັກພັກດີແລະຈິງຈັງກວ່າເກົ່າ. ຄຣິສຕະຈັກເຕັມໄປດ້ວຍອັນຕະລາຍ. ການຫຼອກລວງຂອງຊາຕານມີຢູ່ທົ່ວທຸກບ່ອນ. ສະໝຸນຂອງຊາຕານໄດ້ໃຊ້ຄວາມເຂົ້າໃຈຜິດແລະຄວາມເທັດເປັນເຄື່ອງມືຍຸແຍ່ໃຫ້ຜູ້ຄົນຕໍ່ຕ້ານຫຼັກຄໍາສອນຂອງພຣະຄຣິສ ແລະເຮັດໃຫ້ສະມາຊິກຄຣິສຕະຈັກມີຄວາມຄັດແຍ້ງກັນແລະປະຖິ້ມຄວາມເຊື່ອ. ຜູ້ທີ່ອ້າງຕົນວ່າເປັນຜູ້ເຊື່ອຂອງພຣະຄຣິສບາງຄົນອ້າງວ່າຄວາມຮັກຂອງພຣະອົງໄດ້ປົດປ່ອຍພວກເຂົາອອກຈາກການປະຕິບັດຕາມກົດບັນຍັດຂອງພຣະເຈົ້າ. ອີກຝ່າຍໜຶ່ງກໍສອນວ່າ ຈໍາເປັນຕ້ອງຖືກຮັກສາທໍານຽມແລະພິທີຂອງຊາວຢິວ; ການຖືຮັກສາກົດບັນຍັດເທົ່ານັ້ນ ບໍ່ຈໍາເປັນຕ້ອງມີຄວາມເຊື່ອໃນໂລຫິດຂອງພຣະຄຣິສ ກໍພຽງພໍສໍາລັບຄວາມພົ້ນແລ້ວ. ບາງຄົນຖືວ່າ ພຣະຄຣິສເປັນຜູ້ປະເສີດ ແລະປະຕິເສີດຄວາມເປັນພຣະເຈົ້າຂອງພຣະອົງ. ບາງຄົນຕັ້ງຕິວ່າຈົງຮັກພັກດີຕໍ່ພຣະເຈົ້າ ແຕ່ແທ້ຈິງແລ້ວເປັນຄົນຫຼອກລວງ ແລະໃນການປະຕິບັດ ພວກເຂົາໄດ້ປະຕິເສດທັງພຣະຄຣິສແລະຂ່າວປະເສີດ. ພວກເຂົາດໍາເນີນຊີວິດຢູ່ໃນຄວາມຜິດ ແລະ ນໍາການປະຖິ້ມຄວາມເຊື່ອເຂົ້າມາໃນຄຣິສຕະຈັກ. ດ້ວຍເຫດນັ້ນ ຫຼາຍຄົນຈິ່ງຕົກຢູ່ໃນຄວາມສົງໄສແລະຄວາມຫຼອກລວງ. {AA 553.1}

// {AA 554.1}

ອັກຄະສາວົກໂຢຮັນໂສກເສົ້າຫຼາຍເມື່ອເຫັນພິດໄພເຫຼົ່ານີ້ຄືບຄານເຂົ້າມາໃນຄຣິສຕະຈັກ. ເພິ່ນເຫັນໄພອັນຕະລາຍຂອງຄຣິສຕະຈັກ ແລະ ໄດ້ຕອບໂຕຢ່າງກະທັນຫັນແລະເດັດດ່ຽວ. ຈົດໝາຍຂອງເພິ່ນມີວິນຍານຄວາມຮັກ ເບິ່ງຄືວ່າຖືກຂຽນດ້ວຍນໍ້າເມິກອັນເປັນຄວາມຮັກ. ແຕ່ເມື່ອເພິ່ນເຫັນຄົນເຮັດຜິດກົດບັນຍັດຂອງພຣະເຈົ້າ ແລະ ອ້າງວ່າບໍ່ໄດ້ເຮັດບາບ ເພິ່ນກໍບໍ່ລັງເລໃຈໃນການຕັກເຕືອນຄວາມຫຼອກລວງດັ່ງກ່າວ. {AA 554.1}

// {AA 554.2}

ເພິ່ນໄດ້ຂຽນຈົດໝາຍຫາຜູ້ຊ່ວຍຂ່າວປະເສີດ ຄືສຸພາບສະຕີທີ່ມີຊື່ສຽງດີແລະມີອິດທິພົນກວ້າງຂວາງ ວ່າ: “ຜູ້ຫຼອກລວງຫຼາຍຄົນໄດ້ອອກໄປທົ່ວໂລກແລ້ວ ເປັນພວກທີ່ບໍ່ຍອມຮັບວ່າ ພຣະເຢຊູຄຣິສເຈົ້າໄດ້ສະເດັດລົງມາຮັບຊາດເປັນມະນຸດ. ຄົນຢ່າງນັ້ນແຫຼະ ເປັນຜູ້ຫຼອກລວງແລະເປັນສັດຕູຂອງພຣະຄຣິສ. ເຫດສະນັ້ນ ພວກເຈົ້າຈົ່ງລະວັງຕົວໃຫ້ດີ ເພື່ອວ່າພວກເຈົ້າຈະບໍ່ເສຍປະໂຫຍດໃນສິ່ງທີ່ພວກເຈົ້າໄດ້ກະທໍານັ້ນ ແຕ່ຈະໄດ້ຮັບບໍາເໜັດເຕັມສ່ວນ. ຜູ້ໃດທີ່ລ່ວງເກີນ ບໍ່ດໍາລົງຢູ່ໃນຄໍາສອນຂອງພຣະຄຣິສ ຜູ້ນັ້ນກໍບໍ່ມີພຣະເຈົ້າ ຜູ້ໃດທີ່ດໍາລົງຢູ່ໃນຄໍາສັ່ງສອນນີ້ ກໍມີທັງພຣະບິດາເຈົ້າແລະພຣະບຸດ. ຖ້າຜູ້ໃດມາຫາເຈົ້າແລະບໍ່ເອົາຄໍາສອນນີ້ມານໍາ ກໍຢ່າຮັບຄົນນັ້ນເຂົ້າໃນເຮືອນ ແລະ ທັງຢ່າສະແດງຄວາມຄໍານັບຕໍ່ຜູ້ນັ້ນ. ດ້ວຍວ່າ, ຜູ້ໃດທີ່ສະແດງຄວາມຄໍານັບຕໍ່ເຂົາ ຜູ້ນັ້ນກໍເຂົ້າສ່ວນໃນການກະທໍາຊົ່ວຂອງເຂົາແລ້ວ.” {AA 554.2}

// {AA 554.3}

ພວກເຮົາໄດ້ຮັບອະນຸຍາດໃຫ້ຖືທັດສະນະຄະຕິອັນດຽວກັນກັບອັກຄະສາວົກໂຢຮັນ ຕໍ່ຜູ້ທີ່ອ້າງຕົນວ່າຢູ່ໃນພຣະຄຣິສແຕ່ລະເມີດກົດບັນຍັດຂອງພຣະເຈົ້າ. ໃນສະໄໝນີ້ກໍມີຄວາມຊົ່ວຮ້າຍຄ້າຍຄືຄວາມຊົ່ວຮ້າຍທີ່ຄຸກຄາມຄວາມຮຸ່ງເຮືອງຂອງຄຣິສຕະຈັກໃນຍຸກຕົ້ນ ແລະພວກເຮົາຕ້ອງປະຕິບັດຕາມຄໍາສອນຂອງອັກຄະສາວົກໂຢຮັນກ່ຽວກັບບັນຫານີ້ຢ່າງລະມັດລະວັງ. ສຽງຮ້ອງ “ພວກເຈົ້າຈົ່ງຮັກ” ດັງຂຶ້ນຢູ່ທຸກບ່ອນ ໂດຍສະເພາະແມ່ນບັນດາຜູ້ທີ່ໄດ້ຮັບການຊໍາລະລ້າງໃຫ້ບໍລິສຸດ. ແຕ່ຄວາມຮັກອັນແທ້ຈິງບໍລິສຸດເກີນກວ່າຈະໃຊ້ປົກປິດຄວາມບາບທີ່ບໍ່ສາລະພາບ. ໃນຂະນະທີ່ພວກເຮົາຕ້ອງຮັກຄົນທີ່ພຣະຄຣິສໄດ້ຕາຍແທນ ພວກເຮົາກໍຕ້ອງບໍ່ປະນິປະນອມກັບຄວາມບາບ. ພວກເຮົາຕ້ອງບໍ່ເຂົ້າຮ່ວມກັບຄົນຜິດ ແລະ ເອີ້ນວ່າຄວາມຮັກ. ພຣະເຈົ້າຊົງຮຽກຮ້ອງໃຫ້ຄົນຂອງພຣະອົງໃນທຸກມື້ນີ້ຢືນຂຶ້ນເພື່ອຄວາມຖືກຕ້ອງ ເດັດດ່ຽວກ້າຫານຄືອັກຄະສາວົກໂຢຮັນ ໃນການຕໍ່ຕ້ານຄວາມຜິດອັນຈິບຫາຍ. {AA 554.3}

// {AA 555.1}

ອັກຄະສາວົກໂຢຮັນສອນວ່າ ພວກເຮົາຄວນສະແດງຄວາມອ່ອນນ້ອມຂອງຄຣິສຕຽນກໍແມ່ນຢູ່ ແຕ່ພວກເຮົາກໍໄດ້ຮັບອະນຸຍາດໃຫ້ປະຕິບັດຕໍ່ຄວາມບາບແລະຄົນບາບຢ່າງຊື່ກົງ ແລະ ສິ່ງນີ້ບໍ່ໄດ້ຄັດແຍ້ງກັບຄວາມຮັກ.  ເພິ່ນຂຽນວ່າ: “ທຸກຄົນທີ່ເຮັດບາບ ກໍມີຄວາມຜິດໃນຖານທີ່ຝ່າຝືນກົດບັນຍັດ ເພາະການບາບແມ່ນການຝ່າຝືນກົດບັນຍັດ. ພວກເຈົ້າຮູ້ວ່າພຣະອົງໄດ້ມາປະກົດ ເພື່ອຍົກເອົາບາບກໍາຂອງມະນຸດ ແລະໃນພຣະອົງນັ້ນບໍ່ມີບາບເລີຍ. ດັ່ງນັ້ນ ຜູ້ໃດທີ່ຕັ້ງໝັ້ນຢູ່ໃນພຣະອົງ ຜູ້ນັ້ນກໍບໍໍ່ເຮັດບາບອີກຕໍ່ໄປ ສ່ວນຜູ້ໃດທີ່ຍັງເຮັດບາບຕາມເຄີຍ ຜູ້ນັ້ນກໍຍັງບໍ່ເຫັນພຣະອົງແລະຍັງບໍ່ຮູ້ຈັກພຣະອົງ.” {AA 555.1}

// {AA 555.2}

ໃນການເປັນພະຍານຂອງພຣະຄຣິສ ອັກຄະສາວກໂຢຮັນບໍ່ພົບພໍ້ການໂຕ້ແຍ້ງ ຫຼືຄວາມຄັດແຍ້ງຫຍຸ້ງຍາກໃດໆ. ເພິ່ນໄດ້ປະກາດສິ່ງທີ່ຕົນໄດ້ຮູ້, ໄດ້ເຫັນ, ແລະໄດ້ຍິນ. ເພິ່ນໄດ້ຢູ່ກັບພຣະຄຣິສໂດຍກົງ, ໄດ້ຟັງຄໍາສອນຂອງພຣະອົງ, ໄດ້ເຫັນການອັດສະຈັນຍິ່ງໃຫຍ່ທັງຫຼາຍຂອງພຣະອົງ. ມີແຕ່ຄົນຈໍານວນໜ້ອຍເທົ່ານັ້ນສາມາດເບິ່ງເຫັນຄວາມສະຫງ່າງາມແຫ່ງລັກສະນະຂອງພຣະຄຣິສ ເໝືອນດັ່ງອັກຄະສາວົກໂຢຮັນໄດ້ເຫັນ. ສໍາລັບເພິ່ນແລ້ວ ຄວາມມືດໄດ້ຜ່ານໄປ ແລະ ແສງສະຫວ່າງອັນແທ້ຈິງໄດ້ສ່ອງມາໃສ່. ຄໍາພະຍານຂອງເພິ່ນກ່ຽວກັບຊີວິດແລະການສິ້ນພຣະຊົນຂອງພຣະຄຣິສມີຄວາມຈະແຈ້ງແລະໜັກແໜ້ນ. ເພິ່ນໄດ້ກ່າວກ່ຽວກັບພຣະອົງ ດ້ວຍຄວາມຮັກອັນມະຫາສານລັ່ງໄຫຼອອກມາຈາກຈິດໃຈ ແລະບໍ່ມີສິ່ງໃດສາມາດຕ້ານທານຖ້ອຍຄໍາຂອງເພິ່ນໄດ້. {AA 555.2}

// {AA 555.3}

ເພິ່ນໄດ້ກ່າວວ່າ: “ເຊິ່ງມີຢູ່ແຕ່ປະຖົມມະການ ເຊິ່ງເຮົາໄດ້ຍິນ ເຊິ່ງເຮົາໄດ້ເຫັນກັບຕາ ເຊິ່ງເຮົາໄດ້ພິຈາລະນາເບິ່ງ ແລະມືຂອງເຮົາໄດ້ຈັບຕ້ອງນັ້ນ ກ່ຽວກັບພຣະທໍາອັນຊົງຊີວິດ. ... ສິ່ງທີ່ພວກເຮົາໄດ້ເຫັນແລະໄດ້ຍິນນັ້ນ ພວກເຮົາກໍປະກາດແກ່ພວກເຈົ້າເໝືອນກັນ ເພື່ອວ່າພວກເຈົ້າຈະເຂົ້າຮ່ວມສາມັກຄີທໍາກັບພວກເຮົາ ພວກເຮົາກໍຮ່ວມສາມັກຄີທໍາກັບພຣະບິດາເຈົ້າແລະກັບພຣະເຢຊູຄຣິສເຈົ້າ ພຣະບຸດຂອງພຣະອົງ.” {AA 555.3}

// {AA 556.1}

ຂໍໃຫ້ຜູ້ເຊື່ອທີ່ແທ້ຈິງທຸກຄົນສາມາດ “ຢືນຢັນໄດ້ວ່າ ພຣະເຈົ້ານັ້ນເປັນຈິງ” ໂດຍປະສົບການຂອງຕົນ. ໂຢຮັນ 3:33. ຜູ້ນັ້ນສາມາດເປັນຄໍາພະຍານກ່ຽວກັບລິດອໍານາດຂອງພຣະຄຣິສ ຕາມທີ່ຕົນໄດ້ເຫັນ ໄດ້ຍິນ ແລະໄດ້ສໍາພັດ. {AA 556.1}
