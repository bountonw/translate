= 58

== ຄຣິສຕະຈັກທີ່ມີໄຊ

// {AA 593.1}

ນັບຕັ້ງແຕ່ສະໄໝອັກຄະສາວົກ ກໍເປັນເວລາຫຼາຍກວ່າຊາວສະຕະວັດແລ້ວ ແຕ່ຜົນງານແລະຄວາມເສຍສະຫຼະຂອງພວກເຂົາຍັງຄົງເປັນສົມບັດອັນລໍ້າຄ່າຂອງຄຣິສຕະຈັກ. ເລື່ອງລາວຂອງພວກເຂົາຖືກຈາລຶກໄວ້ພາຍໃຕ້ການຊົງນໍາຂອງພຣະວິນຍານບໍລິສຸດ ເພື່ອກະຕຸ້ນໃຫ້ຜູ້ເຊື່ອຂອງພຣະຄຣິສມີຄວາມຫ້າວຫັນແລະຈິງຈັງຕໍ່ວຽກງານຂອງພຣະເຈົ້າ. {AA 593.1}

// {AA 593.2}

ພຣະຄຣິສໄດ້ມອບໝາຍໜ້າທີ່ ແລະພວກອັກຄະສາວົກກໍໄດ້ເຮັດສໍາລັດ. ເມື່ອພວກເຂົາອອກໄປປະກາດຂ່າວປະເສີດ ພຣະເຈົ້າໄດ້ສະແດງສະຫງ່າລາສີຂອງພຣະອົງ ເຊິ່ງມະນຸດເຄີຍເຫັນມາກ່ອນ. ໂດຍການຊົງນໍາຂອງພຣະວິນຍານຂອງພຣະເຈົ້າ ພວກເຂົາໄດ້ເຮັດໃຫ້ໂລກສັ່ນສະເທືອນ. ຂ່າວປະເສີດໄດ້ແຜ່ກະຈາຍໄປທົ່ວໂລກໃນພາຍໃນເວລາຮຸ່ນຄົນດຽວ. {AA 593.2}

// {AA 593.3}

ພວກເຂົາປະສົບຜົນສໍາເລັດຢ່າງໃຫຍ່ຫຼວງ. ໃນເບື້ອງຕົ້ນ ບາງຄົນບໍ່ມີຄວາມຮູ້ ແຕ່ວ່າພວກເຂົາໄດ້ທຸ່ມເທຮັບໃຊ້ພຣະເຈົ້າຢ່າງຈົນສຸດກໍາລັງ ແລະພຣະອົງໄດ້ເຝິກສອນພວກເຂົາຈົນມີຄວາມພ້ອມຕໍ່ໜ້າທີ່ອັນໃຫຍ່ຫຼວງທີ່ຊົງປະທານໃຫ້. ພຣະຄຸນແລະຄວາມຈິງປົກຄອງຈິດໃຈຂອງພວກເຂົາ ເປັນແຮງຈູງໃຈແລະບັນຊາການກະທໍາຂອງພວກເຂົາ. ຊີວິດຂອງພວກເຂົາຖືກເຊື່ອງຊ້ອນບັງໄວ້ດ້ວຍກັນກັບພຣະຄຣິສໃນພຣະເຈົ້າ ແລະຄວາມເຫັນແກ່ຕົວໄດ້ຈາງຫາຍໄປໝົດ ຖືກຄວາມຮັກບັງໄວ້. {AA 593.3}

// {AA 594.1}

ພວກອັກຄະສາວົກເປັນຄົນຊ່າງເວົ້າຊ່າງວ່າແລະຮູ້ອະທິຖານຢ່າງຈິງຈັງ ເປັນຄົນທີ່ສາມາດຮັບເອົາພຣະກໍາລັງຂອງຊົດຊາດອິດສະຣາເອນ. ພວກເຂົາຢືນຢູ່ໃກ້ພຣະເຈົ້າ ແລະ ມອບກຽດຂອງຕົນໄວ້ເທິງບັນລັງຂອງພຣະອົງ. ພຣະເຢໂຮວາຊົງເປັນພຣະເຈົ້າຂອງພວກເຂົາ.​ ກຽດຂອງພຣະອົງກໍເປັນກຽດຂອງພວກເຂົາ. ຄວາມຈິງຂອງພຣະອົງກໍເປັນຄວາມຈິງຂອງພວກເຂົາເຊັ່ນກັນ. ການໂຈມຕີຂ່າວປະເສີດເຮັດໃຫ້ພວກເຂົາເຈັບປວດໃຈ ແລະ ພວກເຂົາຕໍ່ສູ້ສຸດຄວາມສາມາດເພື່ອວຽກງານຂອງພຣະຄຣິສ. ພວກເຂົາສາມາດປະກາດຖ້ອຍຄໍາແຫ່ງຊີວິດໄດ້ ເພາະວ່າສະຫວັນແຕ່ງຕັ້ງໃຫ້ພວກເຂົາເປັນຜູ້ປະກາດ. ພວກເຂົາຄາດຫວັງຢາກປະສົບຜົນສໍາເລັດຫຼາຍ ສະນັ້ນຈິ່ງພະຍາຍາມຫຼາຍ. ພຣະຄຣິສໄດ້ສໍາແດງພຣະອົງຕໍ່ພວກເຂົາ ແລະພວກເຂົາເພິ່ງພາການຊົງນໍາຈາກພຣະອົງ. ຄວາມສາມາດທີ່ຈະເຂົ້າໃຈຄວາມຈິງ ແລະລິດອໍານາດຂອງພວກເຂົາໃນການເອົາຊະນະການຖືກໂຈມຕີ ຂຶ້ນຢູ່ກັບວ່າພວກເຂົາປະຕິບັດຕາມນໍ້າພຣະໄທຂອງພຣະເຈົ້າຫຼາຍສໍ່າໃດ. ພຣະຄຣິສ ຜູ້ເປັນສະຕິປັນຍາແລະລິດອໍານາດຂອງພຣະເຈົ້າ ຊົງເປັນເນື້ອໃນຂອງການສົນທະນາທຸກຢ່າງຂອງພວກເຂົາ. ພວກເຂົາໄດ້ຍົກຍ້ອງພຣະນາມຂອງພຣະອົງ ເຊິ່ງເປັນນາມດຽວທີ່ສາມາດຊ່ວຍມະນຸດໃຫ້ພົ້ນໄດ້. ເມື່ອພວກເຂົາປະກາດຄວາມຄົບບໍລິບູນຂອງພຣະຄຣິສ ຜູ້ເປັນຄືນມາຈາກຕາຍ ຖ້ອຍຄໍາຂອງພວກເຂົາໄດ້ດົນໃຈໃຫ້ຫຼາຍຄົນມາຮັບເຊື່ອຂ່າວປະເສີດ. ຄົນທີ່ໃສ່ຮ້າຍປ້າຍສີ ໝິ່ນປະໝາດພຣະນາມແລະລິດອໍານາດຂອງຄຣິສ ບັດນີ້ໄດ້ປະກາດວ່າຕົນເປັນສາວົກຂອງພຣະອົງ. {AA 594.1}

// {AA 595.1}

ພວກເຂົາບໍ່ໄດ້ເຮັດສໍາເລັດພາລະກິດ້ວຍກໍາລັງຂອງຕົນເອງ ແຕ່ດ້ວຍກໍາລັງຂອງພຣະເຈົ້າຜູ້ຊົງພຣະຊົນຢູ່. ພາລະກິດນັ້ນບໍ່ງ່າຍ. ການຮັບໃຊ້ໃນຍຸກຕົ້ນມີຄວາມຫຍຸ້ງຍາກແລະລໍາບາກຫຼາຍ. ພວກເຂົາຂາດເຂີນ, ຖືກໃສ່ຮ້າຍ, ແລະຖືກກົດຂີ່ຂົ່ມເຫັງ ແຕ່ວ່າພວກເຂົາບໍ່ໄດ້ຫວງແຫນຊີວິດ ແລະໄດ້ຊື່ນຊົມຍິນດີໃນການທຸກທໍລະມານເພື່ອພຣະຄຣິສ. ຄວາມລັງເລໃຈ, ຄວາມບໍ່ເດັດດ່ຽວ, ຄວາມບໍ່ໝັ້ນຄົງໃນເປົ້າໝາຍ ສິ່ງເຫຼົ່ານີ້ພວກເຂົາບໍ່ມີ. ພວກເຂົາຍິນດີທຸ່ມເທ ແລະ ມອບຕົນເອງໃຫ້ພຣະເຈົ້າຊົງໃຊ້. ໜ້າທີ່ຄວາມຮັບຜິດຊອບຂອງພວກເຂົາໄດ້ກາຍເປັນການເຝິກຝົນແລະເສີມສ້າງປະສົບການ ແລະພຣະຄຸນຂອງພຣະເຈົ້າໄດ້ປະກົດໃຫ້ເຫັນຜ່ານຜົນສໍາເລັດຂອງພວກເຂົາ. ດ້ວຍລິດອໍານາດອັນຍິ່ງໃຫຍ່ຂອງພຣະເຈົ້າ ພຣະອົງໄດ້ປະທານໄຊຊະນະໃຫ້ແກ່ຂ່າວປະເສີດຜ່ານພວກເຂົາ. {AA 595.1}

// {AA 595.2}

ພວກສາວົກກໍ່ສ້າງຄຣິສຕະຈັກຂອງພຣະເຈົ້າເທິງຮາກຖານທີ່ພຣະຄຣິສຊົງວາງໄວ້. ຢູ່ໃນພຣະຄໍາພີ ການສ້າງພຣະວິຫານໄດ້ຖືກນໍາມາໃຊ້ປຽບທຽບໃສ່ການສ້າງຄຣິສຕະຈັກ. ເຊກາຣິຢາເວົ້າວ່າພຣະຄຣິສເປັນກິ່ງທີ່ຈະສ້າງວິຫານຂອງພຣະເຈົ້າ. ເພິ່ນເວົ້າວ່າຄົນຕ່າງຈະຊ່ວຍໃນການກໍ່ສ້າງນັ້ນ: “ຜູ້ທີ່ຢູ່ຫ່າງໄກກໍຈະມາຊ່ວຍສ້າງວິຫານຂອງອົງພຣະຜູ້ເປັນເຈົ້າຂຶ້ນໃໝ່” ແລະເອຊາຢາກໍເວົ້າວ່າ: “ຊາວຕ່າງດ້າວຈະສ້າງກໍາແພງເຈົ້າຂຶ້ນໃໝ່ ກະສັດຂອງພວກເຂົາກໍຈະມີສິດທິຮັບໃຊ້ເຈົ້າຄືກັນ” ເຊກາຣີຢາ 6:12, 15; ເອຊາຢາ 60:10. {AA 595.2}

// {AA 595.3}

ເປໂຕໄດ້ຂຽນກ່ຽວກັບການສ້າງວິຫານນີ້ວ່າ: “ຈົ່ງມາຫາພຣະອົງ ຜູ້ຊົງເປັນພຣະສີລາທີ່ຊົງຊີວິດ ເຊິ່ງຝ່າຍມະນຸດໄດ້ຖິ້ມເສຍ ແຕ່ຝ່າຍພຣະເຈົ້າໄດ້ຊົງເລືອກໄວ້ ແລະຊົງຖືວ່າມີຄຸນຄ່າສູງ. ເຈົ້າທັງຫຼາຍກໍເປັນເໝືອນຫີນທີ່ມີຊີວິດຢູ່ ພວກເຈົ້າຈົ່ງຍອມໃຫ້ພຣະຊົງກໍ່ຂຶ້ນເປັນວິຫານຝ່າຍວິນຍານ ເປັນປະໂຣຫິດບໍລິສຸດ ເພື່ອຖວາຍເຄື່ອງບູຊາຝ່າຍວິນຍານ ເຊິ່ງພໍພຣະໄທຂອງພຣະເຈົ້າ ໂດຍທາງພຣະເຢຊູຄຣິສເຈົ້າ.” 1 ເປໂຕ 2:4, 5. {AA 595.3}

// {AA 596.1}

ທັງຄົວຢິວແລະຄົນຕ່າງຊາດປຽບເໝືອນບໍ່ຫີນ ແລະ ພວກສາວົກໄດ້ເຈາະເອົາມາສືບຕໍ່ກໍ່ສ້າງວິຫານ ເທິງຮາກຖານທີ່ພຣະຄຣິສຊົງວາງໄວ້. ໃນຈົດໝາຍເຖິງບັນດາຜູ້ເຊື່ອໃນເມືອງເອເຟໂຊ ອາຈານໂປໂລໄດ້ກ່າວວ່າ: “ດັ່ງນັ້ນແຫຼະ, ເຈົ້າທັງຫຼາຍຈິ່ງບໍ່ເປັນຄົນຕ່າງດ້າວທ້າວຕ່າງແດນອີກຕໍ່ໄປ ແຕ່ເປັນພົນລະເມືອງອັນດຽວກັນກັບພວກໄພ່ພົນຂອງພຣະເຈົ້າ ແລະເປັນຄົນໃນຄອບຄົວຂອງພຣະເຈົ້າ. ພວກເຈົ້າໄດ້ຖືກສ້າງຂຶ້ນເທິງຮາກຖານ ເຊິ່ງພວກອັກຄະສາວົກ ແລະພວກຜູ້ປະກາດພຣະທໍາໄດ້ວາງລົງແລ້ວ ພຣະເຢຊູຄຣິສເຈົ້າເອງຊົງເປັນຫີນເສົາເອກ. ໃນພຣະອົງນັ້ນ, ທຸກສ່ວນຂອງໂຄງຮ່າງກໍຕິດຕໍ່ເຊື່ອມສະໜິດກັນໂດຍດີ ແລະຈະເລີນຂຶ້ນເປັນວິຫານອັນສັກສິດໃນອົງພຣະຜູ້ເປັນເຈົ້າ. ໃນພຣະອົງນັ້ນ ພວກເຈົ້າກໍາລັງຖືກກໍ່ຂຶ້ນໃຫ້ເປັນທີ່ສະຖິດຂອງພຣະເຈົ້າ ໂດຍພຣະວິນຍານເໝືອນກັນ.” ເອເຟໂຊ 2:19-22. {AA 596.1}

// {AA 596.2}

ແລະເພິ່ນໄດ້ຂຽນຫາຊາວໂກຣິນໂທວ່າ: “ພວກເຈົ້າເປັນຕຶກຂອງພຣະເຈົ້າເໝືອນກັນ. ໂດຍພຣະຄຸນທີ່ພຣະເຈົ້າໄດ້ຊົງໂຜດປະທານໃຫ້ແກ່ເຮົານັ້ນ, ເຮົາໄດ້ວາງຮາກລົງເໝືອນນາຍຊ່າງຜູ້ຊໍານານ ແລະຄົນອື່ນກໍມາກໍ່ຂຶ້ນເທິງຮາກຖານນັ້ນ, ແຕ່ທຸກຄົນ ຈົ່ງລະວັງໃຫ້ດີວ່າຈະກໍ່ຂຶ້ນຢ່າງໃດ. ດ້ວຍວ່າ, ຜູ້ໃດວາງຮາກອື່ນອີກບໍ່ໄດ້ ນອກຈາກຮາກທີ່ວາງໄວ້ແລ້ວນັ້ນ ຄືພຣະເຢຊູຄຣິສເຈົ້າ. ຖ້າຜູ້ໃດຈະເອົາຄໍາຫຼືເງິນຫຼືເພັດພອຍ ຫຼືໄມ້ຫຼືຫຍ້າຫຼືເຟືອງກໍດີ ມາກໍ່ຂຶ້ນເທິງຮາກຖານນັ້ນ; ການງານຂອງແຕ່ລະຄົນກໍຈະປະກົດໃຫ້ເຫັນແຈ່ມແຈ້ງໃນວັນນັ້ນ. ດ້ວຍວ່າ, ໃນວັນນັ້ນໄຟຈະເປີດເຜີຍການງານຂອງທຸກຄົນ ໄຟນັ້ນຈະທົດລອງເບິ່ງວ່າ ການງານຂອງທຸກຄົນເປັນຢ່າງໃດ.” 1 ໂກຣິນໂທ 3:10-13. {AA 596.2}

// {AA 596.3}

ພວກສາວົກກໍ່ສ້າງເທິງຮາກຖານອັນໝັ້ນແກ່ນ ຄືຮາກຖານອັນເປັນສີລາຂອງພຣະເຈົ້າ. ພວກເຂົາລໍາລຽງຫີນທີ່ຫາມາໄດ້ຈາກທຸກຫົນທຸກແຫ່ງມາວາງໃສ່ເທິງຮາກຖານນັ້ນ. ແນ່ນອນການອອກແຮງງານຂອງພວກເຂົາບໍ່ສະດວກສະບາຍ. ພວກເຂົາພົບພໍ້ຄວາມຫຍຸ້ງຍາກຍ້ອນຖືກສັດຕູຂອງພຣະຄຣິສຕໍ່ຕ້ານ. ພວກເຂົາຈໍາເປັນຕ້ອງຕໍ່ສູ້ກັບຄວາມບ້າສາສະໜາ, ອະຄະຕິ, ແລະຄວາມກຽດຊັງຂອງບັນດາຜູ້ທີ່ກໍ່ສ້າງຂຶ້ນເທິງຮາກຖານປອມ. ຄົນງານກໍ່ສ້າງຂອງຄຣິສຕະຈັກປຽບເໝືອນຄົນງານກໍ່ສ້າງກໍາແພງເມືອງໃນສະໄໝຜູ້ປະກາດພຣະທໍາເນເຫມີຢາ ເຊິ່ງພຣະຄໍາພີໄດ້ບັນທຶກເອົາໄວ້ວ່າ: “ແມ່ນແຕ່ຜູ້ທີ່ຫາມວັດຖຸກໍ່ສ້າງກໍໃຊ້ມືໜຶ່ງເຮັດວຽກ ແລະອີກມືໜຶ່ງຖືອາວຸດ.” ເນເຫມີຢາ 4:17. {AA 596.3}

// {AA 597.1}

ທັງກະສັດ, ຜູ້ປົກຄອງ, ປະໂຣຫິດ, ແລະພະຍາຕ່າງໆຈະຍາຍາມທໍາລາຍວິຫານຂອງພຣະເຈົ້າ. ແຕ່ເຖິງວ່າຖືກຂັງຄຸກ, ທໍລະມານ, ແລະເຂັ່ນຂ້າ ຜູ້ທີ່ຊື່ສັດຕໍ່ພຣະເຈົ້າກໍຍັງສືບຕໍ່ກໍ່ສ້າງ ແລະໂຄງສ້າງນັ້ນກໍຕັ້ງຂຶ້ນ ງົດງາມແລະສົມດູນ. ຫຼາຍຄັ້ງພວກຄົນງານເກືອບຕາບອດຍ້ອນຄວາມງົມງວາຍອ້ອມຂ້າງອ້ອມແອວ. ຫຼາຍຄັ້ງພວກເຂົາເກືອບປະລາໄຊໃຫ້ສັດຕູ. ແຕ່ພວກເຂົາກໍຍັງສືບຕໍ່ກໍ່ສ້າງດ້ວຍຄວາມເຊື່ອອັນໝັ້ນແກ່ນແລະກ້າຫານ ບໍ່ຫວັ່ນໄຫວ. {AA 597.1}

// {AA 597.2}

ນາຍຊ່າງສໍາຄັນຖືກສັດຕູຂ້າຖິ້ມເທື່ອລະຄົນ. ຊະເຕຟາໂນຖືກຂວ່າງຫີນ, ຢາໂກໂບຖືກດາບ, ອາຈານໂປໂລຖືກຕັດຫົວ, ເປໂຕຖືກຄຶງ, ໂຢຮັນຖືກເນລະເທດ. ແຕ່ຄຣິສຕະຈັກກໍຍັງແຜ່ຂະຫຍາຍ. ຄົນງານໃໝ່ໄດ້ເຂົ້າມາແທນຜູ້ທີ່ລົມຕາຍໄປ ແລະ ກໍ່ສ້າງຕືກນັ້ນຂຶ້ນດ້ວຍຫີນເທື່ອລະກ້ອນ. ດັ່ງນັ້ນ ວິຫານຂອງພຣະເຈົ້າຈິ່ງສູງຂຶ້ນເທື່ອລະກ້າວ. {AA 597.2}

// {AA 597.3}

ການກົດຂີ່ຂົ່ມເຫັງຮຸນແຮງໄດ້ເກີດຂຶ້ນໃນສະຕະວັດຖັດໆມາ ແຕ່ຄົນງານກໍ່ສ້າງວິຫານຂອງພຣະເຈົ້າບໍ່ໄດ້ຫວງແຫນຊີວິດຂອງຕົນເອງຫຼາຍກວ່າໜ້າທີ່. ພຣະຄໍາພີໄດ້ບັນທຶກກ່ຽວກັບພວກເຂົາວ່າ: “ບາງຄົນຖືກຫຍໍ້ຫຍັນແລະຖືກຂ້ຽນຕີ ຄົນອື່ນອີກຖືກລ່າມໂສ້ແລະຖືກຄຸມຂັງໃນຄຸກ. ບາງຄົນຖືກແກວ່ງຫີນໃສ່, ຖືກເລື່ອຍເປັນທ່ອນ, ຖືກຂ້າດ້ວຍຄົມດາບ, ໄດ້ຫົ່ມໜັງແກະແລະໜັງແບ້ທຽວໄປມາ, ລໍາບາກຍາກຈົນ, ຖືກຂົ່ມເຫັງ ແລະທົນທຸກເວດທະນາຫຼາຍປະການ. ແຜ່ນດິນໂລກນີ້ກໍບໍ່ສົມກັບຄົນເຫຼົ່ານັ້ນ ພວກເພິ່ນໄດ້ທຽວໄປມາໃນປ່າແລະຕາມພູ ຊ່ອນຕົວໃນຖໍ້າແລະໃນຂຸມ.” ເຮັບເຣີ 11:36-38. {AA 597.3}

// {AA 598.1}

ສັດຕູຂອງຄວາມຊອບທໍາໄດ້ພະຍາຍາມທຸກວິທີທາງເພື່ອທໍາລາຍວຽກງານຂອງຄົນງານຂອງພຣະເຈົ້າ. “ແຕ່ເຖິງປານນັ້ນ ພຣະອົງບໍ່ໄດ້ຂາດພະຍານເຖິງເລື່ອງພຣະອົງ.” ກິດຈະການ 14:17. ພຣະອົງໄດ້ສ້າງຄົນງານຂຶ້ນເພື່ອປົກປ້ອງຄວາມເຊື່ອທີ່ຊົງປະທານໃຫ້ຜູ້ບໍລິສຸດ. ປະຫວັດສາດໄດ້ຈາກລຶກຄວາມທົນທານແລະວິລະກໍາຂອງຄົນເຫຼົ່ານີ້ໄວ້. ຄືກັນກັບພວກອັກຄະສາວົກ ຫຼາຍຄົນໄດ້ລົ້ມຕາຍໃນໜ້າທີ່ ແລະການກໍ່ສ້າງວິຫານຂອງພຣະເຈົ້າກໍຍັງດໍາເນີນການຕໍ່ຢ່າງສະໝໍ່າສະເໝີ. ຄົນງານຖືກຂ້າຕາຍ ແຕ່ວຽກງານຂອງພວກເຂົາກໍຍັງກ້າວໜ້າ. ຊາວວໍລເດັນ (Waldenses) ແລະບັນດາທ່ານເຫຼົ່ານີ້ ຄື: ຈອນ ໄວຍ໌ຄຣິຟ (John Wycliffe), ຮັສ (Huss), ເຈີໂຣມ (Jerome), ມາຕິນ ລູເຕີ (Martin Luther), ສະວິງລີ (Zwingli), ເຄຣນເມີ(Cranmer), ລາທີເມີ (Latimer), ນ໋ອກສ (Knox), ຮູເກີນ໋ອດ (Huguenots), ຈອນ ແລະ ຊາວສ ເວສລີ (John and Charles Wesley) ແລະຄົນອື່ນໆອີກຫຼາຍຄົນໄດ້ລໍາລຽງວັດຖຸກໍ່ສ້າງມາວາງໃສ່ຮາກຖານຂອງອາຄານທີ່ຈະທົນທານຕະຫຼອດນິຣັນ. ແລະໃນຫຼາຍປີຖັດມາ ບັນດາຜູ້ທີ່ມີຄວາມກ້າຫານ ສົ່ງເສີມການຈັດພິມແລະການແຈກຢາຍພຣະຄໍາພີ ແລະບັນດາຜູ້ທີ່ກະກຽມຫົນທາງໃຫ້ຂ່າວປະເສີດໃນດິນແດນຄົນຕ່າງຊາດ ກໍລ້ວນແຕ່ມີສ່ວນຮ່ວມໃນການກໍ່ສ້າງວິຫານຂອງພຣະເຈົ້າ. {AA 598.1}

// {AA 598.2}

ນັບຕັ້ງແຕ່ສະໄໝອັກຄະສາວົກເປັນຕົ້ນມາ ການກໍ່ສ້າງວິຫານຂອງພຣະເຈົ້າບໍ່ເຄີຍຢຸດສະງັກ. ຖ້າພວກເຮົາເບິ່ງຢ້ອນຫຼັງໄປຫາແຕ່ລະຍຸກແຕ່ສະໄໝ ພວກເຮົາຈະເຫັນຫີນທີ່ມີຊີວິດປະກອບເຂົ້າກັນເປັນວິຫານຂອງພຣະເຈົ້າ ສ່ອງແສງທະລຸຄວາມເທັດແລະຄວາມງົມງວາຍ. ເພັດມີຄ່າເຫຼົ່ານີ້ຈະສ່ອງແສງແຈ້ງກວ່າເກົ່າ ເປັນພະຍານເຖິງລິດອໍານາດແຫ່ງຄວາມຈິງຂອງພຣະເຈົ້າຕະຫຼອດນິຣັນ. ແສງເຫຼື້ອມຂອງຫີນທີ່ຖືກຂັດຖູເຫຼົ່ານີ້ສະແດງໃຫ້ເຫັນຄວາມແຕກໂຕນກັນລະຫວ່າງຄວາມມືດກັບແສງສະຫວ່າງ ລະຫວ່າງຄວາມຈິງແລະຄວາມທຽມເທັດ. {AA 598.2}

// {AA 599.1}

ອາຈານໂປໂລກັບອັກຄະສາວົກຄົນອື່ນໆ ກັບຜູ້ຊອບທໍາທັງໝົດລຸນມາ ໄດ້ສ້າງວິຫານຕາມໜ້າທີ່ຂອງໃຜລາວ. ແຕ່ວ່າອາຄານນັ້ນຍັງບໍ່ສໍາເລັດ. ພວກເຮົາຜູ້ທີ່ອາໄສຢູ່ໃນຍຸກນີ້ມີໜ້າທີ່ຕ້ອງເຮັດ ມີບ່ອນໃຫ້ປະກອບສ່ວນ. ພວກເຂົາຕ້ອງລໍາລຽງວັດສະດຸກໍ່ສ້າງໄປວາງໃສ່ເທິງຮາກຖານນັ້ນ ເປັນວັດສະດຸທົນໄຟ ຄື ຄໍາ, ເງິນ, ແລະຫີນມີຄ່າ “ປະໄວ້ເອ້ໃນພະລາຊະວັງ.” ເພງສັນລະເສີນ 144:12. ສໍາລັບຜູ້ເຮັດໜ້າທີ່ກໍ່ສ້າງ ອາຈານໂປໂລມີກໍາລັງໃຈແລະຄໍາເຕືອນມາໃຫ້ ຄື: “ຖ້າການງານຂອງຜູ້ໃດກໍຂຶ້ນເທິງຮາກຖານນັ້ນ ທົນຢູ່ໄດ້ ຜູ້ນັ້ນກໍຈະໄດ້ຮັບບໍາເໜັດ. ແຕ່ຖ້າການງານຂອງຜູ້ໃດຖືກເຜົາໄໝ້ເສຍ ຜູ້ນັ້ນກໍຈະຂາດບໍາເໜັດ ແຕ່ຕົນເອງກໍຈະໄດ້ພົ້ນ ແຕ່ເໝືອນຜ່ານພົ້ນໄຟ.” 1 ໂກຣິນໂທ 3:14, 15. ຄຣິສຕຽນທີ່ປະກາດຖ້ອຍຄໍາແຫ່ງຊີວິດຢ່າງຊື່ສັດ ໂດຍພາຄົນມາຫາຄວາມບໍລິສຸດແລະສັນຕິສຸກ ກໍຖືວ່າລໍາລຽງວັດສຸດຸກໍ່ສ້າງທີ່ທົນທານມາວາງໃສ່ເທິງຮາກຖານນັ້ນ ຜູ້ນັ້ນຈະໄດ້ຮັບການຍົກຍ້ອງວ່າເປັນນາຍຊ່າງຜູ້ຊໍານານໃນອານາຈັກຂອງພຣະເຈົ້າ. {AA 599.1}

// {AA 599.2}

ພຣະຄໍາພີໄດ້ຂຽນກ່ຽວກັບພວກອັກຄະສາວົກວ່າ: “ແລ້ວພວກສາວົກເຫຼົ່ານັ້ນກໍອອກໄປປະກາດຂ່າວປະເສີດທົ່ວທຸກບ່ອນ ແລະອົງພຣະຜູ້ເປັນເຈົ້າໄດ້ຢັ້ງຢືນໃຫ້ເຫັນວ່າ ການປະກາດຂ່າວປະເສີດຂອງພວກເພິ່ນເປັນຄວາມຈິງແທ້ ດ້ວຍໝາຍສໍາຄັນແລະການອັດສະຈັກຕ່າງໆທີ່ເກີດຂຶ້ນນັ້ນ.” ມາຣະໂກ 16:20. ໃນສະໄໝກ່ອນພຣະຄຣິສໄດ້ສົ່ງພວກສາວົກອອກໄປປະກາດ. ໃນສະໄໝນີ້ພຣະອົງກໍສົ່ງສະມາຊິກຄຣິສຕະຈັກອອກໄປ ເພື່ອສືບຕໍ່ພາລະກິດດັ່ງກ່າວ. ພຣະອົງຊົງປະທານອໍານາດດຽວກັນນັ້ນໃຫ້ພວກເຂົາ. ຖ້າພວກເຂົາຖືເອົາພຣະເຈົ້າເປັນກໍາລັງ ພຣະອົງຈະໃຫ້ການເຫຼືອຊ່ວຍ ແລະການປະກາດຂອງພວກເຂົາກໍຈະບໍ່ໄຮ້ປະໂຫຍດ. ໃຫ້ພວກເຂົາຈື່ຈໍາວ່າວຽກງານທີ່ຕົນກໍາລັງເຮັດຢູ່ນັ້ນມີກາປະທັບຂອງພຣະເຈົ້າ. ພຣະອົງກ່າວຕໍ່ເຢເຣມີຢາວ່າ: “ຢ່າເວົ້າວ່າ, ເຈົ້າຍັງໜຸ່ມນ້ອຍເກີນໄປ ແຕ່ຈົ່ງໄປຍັງປະຊາຊົນທີ່ເຮົາສັ່ງເຈົ້າໃຫ້ໄປພົບ ແລະບອກພວກເຂົາທຸກສິ່ງທີ່ເຮົາສັ່ງເຈົ້າໃຫ້ກ່າວ. ຢ່າສູ່ຢ້ານກວາພວກເຂົາເລີຍເພາະເຮົາຈະຢູ່ກັບເຈົ້າເພື່ອປົກປ້ອງຄຸ້ມຄອງເຈົ້າ.” ພຣະອົງເດ່ມືອອກແຕະປາກຂອງເຢເຣມີຢາ ແລະ ກ່າວວ່າ: “ເບິ່ງດູ ເຮົາກໍາລັງເອົາຖ້ອຍຄໍາຂອງເຮົາໃສ່ເຂົ້າໄປໃນປາກຂອງເຈົ້າ ເພື່ອໃຫ້ເຈົ້າກ່າວ.” ເຢເຣມີຢາ 1:7-9. ແລະພຣະອົງກໍສັ່ງໃຫ້ພວກເຮົາອອກໄປປະກາດຖ້ອຍຄໍາທີ່ພຣະອົງຊົງປະທານໃຫ້ ອອກໄປສໍາພັດມືຂອງພຣະອົງແຕະປາກຂອງພວກເຂົາ. {AA 599.2}

// {AA 600.1}

ພຣະຄຣິສໄດ້ມອບຄໍາສັ່ງອັນສັດສິດໃຫ້ຄຣິສຕະຈັກ. ສະມາຊິກທຸກຄົນຄວນເປັນທໍ່ໃຫ້ຄວາມຮັ່ງມາອັນເໜືອຄັນນານັບຂອງພຣະອົງໄຫຼຜ່ານໄປສູ່ໂລກ. ພຣະອົງບໍ່ປາຖະໜາສິ່ງໃດນອກຈາກຕົວແທນທີ່ຈະສະແດງໃຫ້ໂລກໄດ້ເຫັນພຣະວິນຍານແລະລັກສະນະຂອງພຣະອົງ. ໂລກບໍ່ຕ້ອງການສິ່ງໃດຫຼາຍເທົ່າຄວາມຮັກຂອງພຣະຜູ້ຊ່ວຍໃຫ້ພົ້ນ. ທົ່ວສະຫວັນກໍາລັງລໍຖ້າຄົນທີ່ຈະມາເປັນຊ່ອງທາງໃຫ້ພຣະເຈົ້າສໍາແດງລິດອໍານາດຂອງຄຣິສຕຽນ. {AA 600.1}

// {AA 600.2}

{AA 600.2}

// {AA 600.3}

ຄວາມຫ້າວຫັນເພື່ອພຣະເຈົ້າແລະເພື່ອວຽກງານຂອງພຣະອົງໄດ້ບັນດານໃຫ້ພວກອັກຄະສາວົກປະກາດຂ່າວປະເສີດດ້ວຍລິດອໍານາດຍິ່ງໃຫຍ່. ພວກເຮົາຄວນມີຄວາມຫ້າວຫັນອັນດຽວກັນ ເພື່ອມຸ່ງໝັ້ນໃນການປະກາດຄວາມຮັກໃນການຊົງໄຖ່ຂອງພຣະຄຣິສ ຜູ້ຖືກຄຶງ. ຄຣິສຕຽນທຸກຄົນຄວນຖືວ່າ ການລໍຄອຍແລະການເຮັດໃຫ້ພຣະຄຣິສສະເດັດມາໂດຍໄວນັ້ນເປັນໂອກາດພິເສດ. {AA 600.3}

// {AA 601.1}

ຖ້າຄຣິສຕະຈັກສວມໃສ່ເສື້ອຄຸມແຫ່ງຄວາມຊອບທໍາ ໂດຍຖອນໂຕອອກຈາກໂລກຢ່າງສົມບູນ ກໍຈະໄດ້ພົບວັນໃໝ່ອັນສົດໃສແລະສະຫງ່າງາມ. ຄໍາສັນຍາຂອງພຣະເຈົ້າຕໍ່ຄຣິສຕະຈັກກໍຈະເປັນຈິງເລື້ອຍໄປ. ພຣະເຈົ້າຈະເຮັດໃຫ້ຄຣິສຕະຈັກກາຍເປັນຄວາມດີງາມຕະຫຼອດນິຣັນ ເປັນຄວາມຍິນດີສືບໆໄປ. ຄວາມຈິງ ເຖິງວ່າຖືກຄົນປະຕິເສດ ກໍຈະມີໄຊ. ເຖິງວ່າຫຼາຍຄັ້ງໂຮ້ຍລົງ ແຕ່ກໍບໍ່ມອດຈັກເທື່ອ. ເມື່ອຂ່າວຂອງພຣະເຈົ້າຖືກອຸປະສັກ ພຣະອົງກໍປະທານກໍາລັງເພີ່ມຕື່ມໃຫ້ ເພື່ອໃຫ້ບຶນແຮງກວ່າເກົ່າ. ພຣະເຈົ້າຊົງປະທານພະລັງສະຫວັນໃຫ້ແກ່ຄວາມຈິງ ແລະຄວາມຈິງຈະທະລຸຜ່ານອຸປະສັກແລະໄດ້ຮັບໄຊຊະນະ. {AA 601.1}

// {AA 601.2}

ແມ່ນຫຍັງລ້ຽງດູພຣະຄຣິສໃນໄລຍະທີ່ພຣະອົງບັງເກີດເປັນມະນຸດແລະສະຫຼະຊີວິດເພື່ອໄຖ່ບາບ? ພຣະອົງເບິ່ງຄວາມລໍາບາບຂອງຕົນແລະເພິ່ງພໍໃຈ. ພຣະອົງເຫັນຄວາມສຸກຂອງຜູ້ທີ່ໄດ້ຮັບການອະໄພພາບແລະໄດ້ຮັບຊີວິດນິຣັນ ຜ່ານຄວາມອັບຍົດຂອງພຣະອົງ. ຫູຂອງພຣະອົງໄດ້ຍິນສຽງຮ້ອງໄຊໂຍຂອງຜູ້ທີ່ໄດ້ຮັບການຊົງໄຖ່. ພຣະອົງໄດ້ຍິນພວກເຂົາຮ້ອງເພງຂອງໂມເຊແລະເພງຂອງພຣະເມສານ້ອຍ. {AA 601.2}

// {AA 601.3}

ພວກເຮົາອາດຈະເຫັນນິມິດກ່ຽວກັບອະນາຄົດ ຄືຄວາມສຸກກະເສີມແຫ່ງສະຫວັນ. ພຣະຄໍາພີໄດ້ບັນທຶກຫຼາຍນິມິດກ່ຽວກັບຄວາມສະຫງ່າລາສີໃນອະນາຄົດ ເປັນພາບທີ່ພຣະຫັດຂອງພຣະເຈົ້າຊົງແຕ່ງແຕ້ມ ແລະນິມິດເຫຼົ່ານີ້ລ້ວນແຕ່ມີຄ່າສໍາລັບຄຣິສຕະຈັກ. ໂດຍທາງຄວາມເຊື່ອ ພວກເຮົາສາມາດຢືນຢູ່ປະຕູສະຫວັນໄດ້ ແລະ ໄດ້ຍິນສຽງຕ້ອນຮັບທີ່ຊົງກ່າວຕໍ່ບັນດາຜູ້ທີ່ຮ່ວມມືກັບພຣະຄຣິສໃນລະຫວ່າງຊີວິດນີ້ ໂດຍຖືເອົາການທົນທຸກທໍລະມານເພື່ອພຣະອົງນັ້ນເປັນກຽດ. ເມື່ອໄດ້ຍິນສຽງ “ມາເຖີດພວກເຈົ້າຜູ້ທີ່ໄດ້ຮັບພຣະພອນຈາກພຣະບິດາຂອງເຮົາ” ພວກເຂົາກໍຖອດມົງກຸດອອກ ວາງລົງຕໍ່ໜ້າພຣະຜູ້ໄຖ່ ທັງຮ້ອງສຽງດັງວ່າ: “ພຣະເມສານ້ອຍທີ່ຖືກຂ້າແລ້ວນັ້ນ ເປັນຜູ້ສົມຄວນທີ່ຈະໄດ້ຮັບລິດອໍານາດ, ຊັບສົມບັດ, ສະຕິປັນຍາ, ພະລັງອໍານາດ, ກຽດຕິຍົດ, ສະຫງ່າລາສີ ແລະຄໍາສັນລະເສີນ. ... ຂໍໃຫ້ຄໍາສັນລະເສີນ ກຽດຕິຍົດ ສະຫງ່າລາສີ ແລະລິດທານຸພາບ ຈົ່ງມີແດ່ພຣະອົງ ຜູ້ຊົງປະທັບເທິງພຣະລາຊາບັນລັງ ແລະແດ່ພຣະເມສານ້ອຍຕະຫຼອດຊົ່ວນິຣັນ.’” ມັດທາຍ 25:34; ພຣະນິມິດ 5:12, 13. {AA 601.3}

// {AA 602.1}

ຢູ່ທີ່ນັ້ນ ຜູ້ຖືກໄຖ່ຈະໄດ້ທັກທາຍຜູ້ທີ່ພາຕົນເອງມາຫາພຣະຜູ້ຊ່ວຍໃຫ້ພົ້ນ ແລະທັງໝົດກໍຈະຮ່ວມກັນສັນລະເສີນພຣະອົງຜູ້ຊົງສິ້ນພຣະຊົນເພື່ອໃຫ້ມະນຸດໄດ້ຮັບຊີວິດນິຣັນເໝືອນດັ່ງພຣະເຈົ້າ. ການຕໍ່ສູ້ໄດ້ສິ້ນສຸດລົງແລ້ວ. ຄວາມຍາກລໍາບາກແລະຄວາມອິດເມື່ອຍໄດ້ຈົບລົງແລ້ວ. ສຽງເພງໄຊດັງກ້ອງສະໜັ່ນທົ່ວສະຫວັນ. ບັນດາຜູ້ທີ່ໄດ້ຮັບການຊົງໄຖ່ພາກັນຂັບຮ້ອງຢ່າງມ່ວນຊື່ນ: ພຣະເມສານ້ອຍທີ່ຖືກຂ້າແລ້ວນັ້ນສົມຄວນ, ພຣະອົງຊົງມີຊີວິດຢູ່ອີກຄັ້ງ, ພຣະອົງເປັນຜູ້ມີໄຊຊະນະ. {AA 602.1}

// {AA 602.2}

“ຫຼັງຈານນັ້ນຂ້າພະເຈົ້າໄດ້ເຫັນປະຊາຊົນຫຼວງຫຼາຍຈົນນັບບໍ່ຖ້ວນ ພວກເຫຼົ່ານີ້ມາຈາກທຸກປະເທດ, ທຸກເຜົ່າ, ທຸກຊົນຊາດ, ທຸກພາສາ, ຄົນເຫຼົ່ານີ້ນຸ່ງເສື້ອຄຸມສີຂາວ ຖືກ້ານຕານ ຢືນຢູ່ຕໍ່ໜ້າບັນລັງ ແລະ ຊ້ອງໜ້າພຣະເມສານ້ອຍ. ພວກເຂົາເປັ່ງສຽງຮ້ອງວ່າ, ‘ຄວາມລອດພົ້ນຂຶ້ນຢູ່ກັບພຣະເຈົ້າຂອງພວກເຮົາ ຜູ້ຊົງປະທັບຢູາເທິງພຣະລາຊາບັນລັງ ແລະ ຂຶ້ນກັບພຣະເມສານ້ອຍ.’” ພຣະນິມິດ 7:9, 10. {AA 602.2}

// {AA 602.3}

“ຄົນເຫຼົ່ານີ້ ແມ່ນພວກທີ່ໄດ້ຜ່ານການຖືກຂົ່ມເຫັງຢ່າງໜັກ ພວກເຂົາໄດ້ຊໍາລະເສື້ອລ່າມຂອງພວກເຂົາໃຫ້ຂາວສະອາດດ້ວຍເລືອດຂອງພຣະເມສານ້ອຍ. ດັ່ງນັ້ນ ພວກເຂົາຈິ່ງໄດ້ຢືນຢູ່ຕໍ່ໜ້າພຣະລາຊາບັນລັງຂອງພຣະເຈົ້າ ແລະບົວລະບັດຮັບໃຊ້ພຣະອົງໃນພຣະວິຫານທັງກາງເວັນແລະກາງຄືນ ແລະພຣະອົງຜູ້ທີ່ປະທັບຢູ່ເທິງພຣະລາຊາບັນລັງນັ້ນຈະຊົງສະຖິດຢູ່ນໍາແລະປົກປ້ອງຄຸມຄອງພວກເຂົາ. ພວກເຂົາຈະບໍ່ອຶດເຂົ້າຢາກນໍ້າອີກຕໍ່ໄປຈັກເທື່ອ ຕາເວັນຫຼືແສງແດດອັນຮ້ອນກ້າຈະບໍ່ເຜົາໄໝ້ພວກເຂົາ ເພາະພຣະເມສານ້ອຍທີ່ປະທັບຢູ່ທ່າມກາງພຣະລາຊາລັນລັງນັ້ນ ຈະເປັນຜູ້ລ້ຽງຂອງພວກເຂົາ. ພຣະອົງຈະຊົງນໍາພວກເຂົາໄປເຖິງບໍ່ນໍ້າພຸແຫ່ງຊີວິດ. ແລະພຣະເຈົ້າຈະຊົງເຊັດນໍ້າຕາທຸກຢາດຈາກຕາຂອງພວກເຂົາ.” “ຄວາມຕາຍຈະບໍ່ມີອີກຕໍ່ໄປ. ຄວາມໂສກເສົ້າ ການຮ້ອງໄຫ້ ແລະຄວາມເຈັບປວດຈະບໍ່ມີອີກຕໍ່ໄປ ເພາະວ່າສິ່ງທີ່ມີຢູ່ໃນຄາວກ່ອນນັ້ນກໍໄດ້ຜ່ານພົ້ນໄປແລ້ວ.” ພຣະນິມິດ 7:14-17; 21:4. {AA 602.3}
