= 42

== ການເດີນທາງ ແລະ ເຮືອຫຼົ້ມ

==== ອີງຕາມກິດຈະການ 27; 28:1–10.

// {AA 439.1}

ໃນທີ່ສຸດອາຈານໂປໂລກໍໄດ້ອອກເດີນທາງໄປນະຄອນໂຣມ. ລູກກາໄດ້ຂຽນບັນທຶກວ່າ: “ເມື່ອມີການຕັດສິນໃຈວ່າຈະໃຫ້ພວກເຮົາເດີນທາງໄປທາງເຮືອ ໄປຍັງປະເທດອີຕາລີ ພວກເຂົາຈຶ່ງມອບໂປໂລກັບນັກໂທດຄົນອື່ນໆໄວ້ກັບນາຍຮ້ອຍຄົນໜຶ່ງຊື່ວ່າ ຢູລີໂອ ເປັນນາຍທະຫານໃນກອງທັບຂອງຈັກກະພັດໂອຄຸດໂຕ. ພວກເຮົາລົງເຮືອລໍາໜຶ່ງທີ່ມາຈາກອາຣະມິດ ເຊິ່ງກໍາລັງຈະອອກໄປຍັງທ່າຕ່າງໆຕາມແຂວງເອເຊຍ ແລ້ວພວກເຮົາກໍອອກເດີນທາງໄປ, ອາຣິດຕາໂຂ ຊາວເມືອງເທສະໂລນິກໃນແຂວງມາເກໂດເນຍກໍເດີນທາງໄປກັບພວກເຮົາດ້ວຍ.” {AA 439.1}

// {AA 439.2}

ໃນສະຕະວັດທີ່ໜຶ່ງ ການສັນຈອນທາງເຮືອມີຄວາມລໍາບາກ ແລະ ອັນຕະລາຍຫຼາຍ. ນັກເດີນເຮືອໃນສະໄໝນັ້ນໃຊ້ຕາເວັນ ແລະ ດວງດາວເປັນເຄື່ອງນໍາທາງ. ເມື່ອບໍ່ເຫັນຕາເວັນຫຼືວ່າດາວ ແລະ ມີສັນຍານຂອງລົມພະຍຸ ນາຍເຮືອກໍຈະຢ້ານ ບໍ່ເອົາເຮືອອອກສູ່ທະເລ. ໃນບາງລະດູການ ການອອກເດີນທາງດ້ວຍເຮືອກໍຖືວ່າເກືອບເປັນໄປບໍ່ໄດ້ເລີຍ. {AA 439.2}

// {AA 439.3}

ບັດນີ້ ອາຈານໂປໂລຈະຕ້ອງຜ່ານຜ່າຄວາມຫຍຸ້ງຍາກ ເປັນນັກໂທດຖືກລ່າມໂສ້ ອອກເດີນທາງອັນແສນຍາວໄກ ແລະ ໜ້າລຳຄານ ເພື່ອໄປຍັງປະເທດອີຕາລີ. ຍັງມີສິ່ງໜຶ່ງຊ່ວຍແບ່ງເບົາຄວາມຫຍຸ້ງຍາກນັ້ນ ຄື ເພິ່ນໄດ້ຮັບອະນຸຍາດໃຫ້ ລູກາ ກັບ ອາຣິດຕາໂຂ ຮ່ວມເດີນທາງໄປນໍາດ້ວຍ. ລຸນມາ ໃນຈົດໝາຍເຖິງຊາວໂກຣິນໂທ ອາຈານໂປໂລໄດ້ກ່າວວ່າ ອາຣິດຕາໂຂ ເປັນ “ຜູ້ທີ່ຖືກຄຸກ” ຢູ່ນໍາເພິ່ນ (ໂກໂລຊາຍ 4:10) ແຕ່ ອາຣິດຕາໂຂ ໄດ້ສະໝັກໃຈຮ່ວມເປັນນັກໂທດກັບອາຈານໂປໂລ ເພື່ອບົວລະບັດຮັບໃຊ້ ແລະ ແບ່ງເບົາຄວາມທຸກຂອງເພິ່ນ. {AA 439.3}

// {AA 440.1}

ການເດີນທາງໄດ້ເລີ່ມຕົ້ນຂຶ້ນຢ່າງສວຍງາມ ແລະ ມື້ຖັດມາກໍໄດ້ໄປຮອດເມືອງຊີໂດນ. ໃນເມືອງນີີ້ ຢູລີໂອ “ໄດ້ມີໃຈເມດຕາຕໍ່ໂປໂລ” ແລະ ຫຼັງຈາກຮູ້ຂ່າວວ່າມີຄຣິສຕຽນຫຼາຍຄົນຢູ່ໃນເມືອງ “ຈຶ່ງອະນຸຍາດໃຫ້ໂປໂລໄປຫາໝູ່ເພື່ອນໄດ້ ເພື່ອຮັບເອົາເຄື່ອງຂອງທີ່ຈໍາເປັນໃຊ້.” ຄໍາອະນຸຍາດນີ້ໄດ້ເຮັດໃຫ້ອາຈານໂປໂລດີໃຈຫຼາຍ ເພາະໃນເວລານັ້ນ ສຸຂະພາບຂອງເພິ່ນກໍບໍ່ດີປານໃດ. {AA 440.1}

// {AA 440.2}

ພໍອອກຈາກເມືອງຊີໂດນລົມກໍພັດມາທິດກົງກັນຂ້າມ ເຮັດໃຫ້ເດີນທາງຊັກຊ້າຫຼາຍ ແລະ ອອກນອກແລວ. ຢູ່ເມືອງມີຣາໃນແຂວງລີເກຍ ນາຍຮ້ອຍໄດ້ພົບເຮືອລໍາໜຶ່ງມາຈາກເມືອງອາເລັກຊັນເດຍ ແລະ ໃຫ້ນັກໂທດທັງໝົດປ່ຽນຂຶ້ນເຮືອລໍາດັ່ງກ່າວ. ແຕ່ວ່າລົມກໍຍັງພັດມາທິດກົງກັນຂ້າມຢູ່ ແລະ ເຮືອເຄື່ອນຍ້າຍໄປໄດ້ຍາກຫຼາຍ. ລູກາໄດ້ເລົ່າວ່າ: “ເຮືອເຊິ່ງພວກເຮົາຂີ່ນັ້ນໄປຊ້າຫຼາຍ ແລະ ກໍໃຊ້ເວລາຫຼາຍວັນດ້ວຍຄວາມຍາກລໍາບາກ ຈຶ່ງມາເຖິງເມືອງກະນີໂຕ, ໃນເມື່ອລົມພັດຕ້ານພວກເຮົາແຮງຫຼາຍ ພວກເຮົາກໍບໍ່ອາດໄປຍັງທິດທາງນັ້ນໄດ້. ດັ່ງນັ້ນ ພວກເຮົາຈຶ່ງລຽບຝັ່ງຂອງເກາະກະເຣເຕໄປ ເຊິ່ງເປັນບ່ອນທີ່ຫຼີກລົມໄດ້ໂດຍຜ່ານແຫຼມຊັນໂມນ. ເມື່ອລຽບຝັ່ງຂອງເກາະໄປດ້ວຍຄວາມລໍາບາກແລ້ວ ພວກເຮົາຈຶ່ງມາເຖິງບ່ອນໜຶ່ງ ເຊິ່ງຢູ່ໃກ້ກັບເມືອງລາເຊອາຊື່ວ່າ ‘ທ່າງາມ.’” {AA 440.2}

// {AA 440.3}

ພວກເຂົາຈໍາເປັນຕ້ອງພັກເຊົາຢູ່ທ່າງາມຫຼາຍມື້ ເພື່ອລໍຖ້າໃຫ້ລົມເປັນໃຈສາກ່ອນ. ລະດູໜາວຈວນຈະຮອດຢູ່ແລ້ວ ແລະ ການເດີນທາງຕໍ່ໄປກໍຈະ ອັນຕະລາຍ. ນາຍເຮືອ ແລະ ລູກເຮືອຈໍາເປັນຕ້ອງຍົກເລີກແຜນການໄປຮອດນະຄອນໂຣມກ່ອນໝົດລະດູເດີນເຮືອ. ບັດນີ້ ບັນຫາທີ່ຕ້ອງຕັດສິນໃຈແມ່ນ ຈະພັກຢູ່ທ່າງາມ ຫຼືວ່າອອກເດີນທາງໄປຊອກຫາບ່ອນພັກທີ່ເໝາະສົມກວ່ານີ້ ເພື່ອໃຫ້ພົ້ນລະດູໜາວ. {AA 440.3}

// {AA 441.1}

ຫຼັງຈາກປຶກສາຫາລືກັນຢ່າງເຄັ່ງຂືມແລ້ວ ໃນທີ່ສຸດນາຍຮ້ອຍກໍຂໍຄວາມຄິດເຫັນຈາກອາຈານໂປໂລ ຜູ້ເປັນທີ່ນັບຖືຂອງທັງນັກໂທດ ແລະ ທະຫານທົງໝົດ. ອາຈານໂປໂລແນະນໍາຢ່າງບໍ່ລັງເລໃຫ້ພັກເຊົາຕໍ່ຢູ່ທ່າງາມ ໂດຍກ່າວວ່າ: “ທ່ານທັງຫຼາຍເອີຍ ເຮົາເຫັນວ່າການເດີນທາງຄາວນີ້ຈະເປັນອັນຕະລາຍ ເຮືອກັບເຄື່ອງບັນທຸກຈະໄດ້ຮັບຄວາມເສຍຫາຍໜັກ ນອກນີ້ກໍຍັງເປັນການສ່ຽງຕໍ່ຊີວິດຂອງພວກເຮົາເໝືອນກັນ.” ແຕ່ວ່າ “ນາຍທ້າຍ ແລະ ເຈົ້າຂອງເຮືອ” ແລະ ຜູ້ໂດຍສານກັບນັກເດິນເຮືອສ່ວນຫຼາຍບໍ່ຟັງຄວາມຂອງອາຈານໂປໂລ. ຍ້ອນບ່ອນນັ້ນ “ບໍ່ເໝາະສົມສໍາລັບຈອດພັກໃນລະດູໜາວ ດັ່ງນັ້ນ ຄົນເດີນເຮືອສ່ວນຫຼາຍຈຶ່ງຕັດສິນໃຈອອກຈາກທີ່ນັ້ນ ແລະ ພະຍາຍາມເດີນເຮືອໃຫ້ເຖິງເມືອງຟີນິກ ຖ້າເປັນໄປໄດ້ ເພື່ອຈອດພັກຍາມລະດູໜາວ ເຊິ່ງເປັນທ່າເຮືອຂອງກະເຕເຣ ຢູ່ທາງດ້ານຕາເວັນຕົກສ່ຽງໃຕ້ກັບຕາເວັນຕົກສ່ຽງເໜືອ.” {AA 441.1}

// {AA 441.2}

ນາຍຮ້ອຍໄດ້ຕັດສິນໃຈຟັງຄວາມສຽງສ່ວນຫຼາຍ. ສະນັ້ນ “ເມື່ອລົມທິດໃຕ້ເລີ່ມພັດມາຄ່ອຍໆ” ພວກເຂົາກໍເອົາເຮືອອອກຈາກທ່າງາມ ໂດຍຫວັງວ່າຈະໄປຮອດບ່ອນພັກທີ່ເໝາະສົມໃນບໍ່ດົນ. “ແຕ່ເມື່ອພວກເຂົາແລ່ນເຮືອໄປບໍ່ເຫິງປານໃດ ລົມພະຍຸ ... ກໍພັດຢ່າງແຮງ;” “ລົມພະຍຸພັດໃສ່ເຮືອຢ່າງໜັກ ແລະ ... ແລ່ນເຮືອບຸລົມພະຍຸບໍ່ໄດ້.” {AA 441.2}

// {AA 441.3}

ເຮືອຖືກພັດໄປຕາມລົມພະຍຸ ເຂົ້າໃກ້ເກາະນ້ອຍແຫ່ງໜຶ່ງເອີ້ນວ່າ ເກາະກາວດາ ແລະ ໃນຂະນະທີ່ຊົ້ນລົມພະຍຸຢູ່ທີ່ນັ້ນ ພວກນັກເດີນເຮືອກໍກະກຽມເຮືອເພື່ອປ້ອງກັນອັນຕະລາຍ. ເວລານັ້ນເຮືອໜີໄພລາກໄວ້ດ້ານຫຼັງເຮືອໃຫຍ່ ແລະ ຖ້າເຮືອຈົມ ມັນກໍເປັນທາງດຽວທີ່ຈະເອົາຊີວິດລອດ ແຕ່ໃນຂະນະນັ້ນຢ້ານວ່າເຮືອໜີໄພອາດຈະຮັບຄວາມເສຍຫາຍ. ດັ່ງນັ້ນ ພວກເຂົາຈຶ່ງຍົກເຮືອໜີໄພຂຶ້ນ ແລະ ເອົາເຊືອກມັດຕິດກັບເຮືອໃຫຍ່ໄວ້. ພວກເຂົາຈັດແຈງເຮືອ ແລະ ສິ່ງຂອງທັງໝົດເພື່ອກຽມຕໍ່ສູ້ກັບລົມພະຍຸ. ເກາະນ້ອຍນັ້ນບັງລົມໄດ້ບໍ່ພໍເທົ່າໃດ ແລ້ວລົມພະຍຸກໍພັດຕີເຮືອອີກເຕັມອານຸພາບ. {AA 441.3}

// {AA 442.1}

ລົມພະຍຸກ້າພັດທະຫຼົ່ມໝົດຄືນ. ເຖິງວ່າພວກເຂົາໄດ້ປ້ອງກັນແລ້ວກໍຕາມ ແຕ່ເຮືອກໍຍັງຮົ່ວ. “ໃນວັນຕໍ່ມາ ພວກເຂົາຈຶ່ງເລີ່ມໂຍນເຄື່ອງຂອງບັນທຸກຖິ້ມອອກຈາກເຮືອ.” ຕົກມາກາງຄືນ ລົມກໍຍັງບໍ່ອ່ອນກໍາລັງລົງ. ເສົາເຮືອໄດ້ແຕກ ແລະ ໃບເຮືອກໍຈີກ. ລົມພະຍຸພັດເຮືອງ່ຽງຊ້າຍງ່ຽງຂວາ. ສຽງໄມ້ດັງອອດແອດ ເຊໄປເຊມາ ຂຶ້ນໆລົງໆ ເບິ່ງຄືວ່າເຮືອຈະແຕກ. ເຮືອຮົ່ວຫຼາຍກວ່າເກົ່າ, ນໍ້າໄຫຼພຸ່ງເຂົ້າມາ, ແລະ ຄົນໃນເຮືອທັງຜູ້ໂດຍສານ ແລະ ພະນັກງານເດິນເຮືອຕ່າງພາກັນຕັກນ້ຳອອກຈ້າວໆ. ບໍ່ມີຜູ້ໃດໄດ້ພັກຜ່ອນ. ລູກາໄດ້ເລົ່າວ່າ: “ໃນວັນທີສາມ ພວກເຮົາກໍໂຍນເຄຶ່ອງໃຊ້ໃນເຮືອຖິ້ມດ້ວຍມືຂອງພວກເຮົາເອງ. ເປັນເວລາຫຼາຍວັນທີ່ພວກເຮົາບໍ່ອາດເຫັນຕາເວັນ ແລະ ດວງດາວໄດ້ ແລະ ລົມພະຍຸກໍພັດມາຢ່າງແຮງຢູ່ຕະຫຼອດ, ໃນທີ່ສຸດຄວາມຫວັງທີ່ພວກເຮົາຈະລອດຊີວິດໄດ້ກໍໝົດສິ້ນໄປ.” {AA 442.1}

// {AA 442.2}

ເຮືອລອຍໄປຕາມກະແສລົມເປັນເວລາສິບສີ່ວັນ ບໍ່ເຫັນຕາເວັນ ບໍ່ເຫັນເດືອນດາວ. ເຖິງວ່າອາຈານໂປໂລເຈັບໂຊ ເພິ່ນກໍຍັງມີຖ້ອຍຄໍາແຫ່ງຄວາມຫວັງທ່າມກາງພາຍຸມືດມົນ ແລະ ໄມ້ມືທີ່ພ້ອມຊ່ວຍເຫຼືອທຸກຄາວສຸກເສີນ. ໂດຍທາງຄວາມເຊື່ອ ເພິ່ນໄດ້ຈ່ອງແຂນຂອງພຣະເຈົ້າ ແລະ ໄວ້ວາງໃຈໃນພຣະອົງ. ເພິ່ນບໍ່ໄດ້ເປັນຫວ່ງຕົນເອງ ເພາະຮູ້ວ່າພຣະເຈົ້າຈະຮັກສາເພິ່ນໄວ້ໃຫ້ເປັນພະຍານເພື່ອຄວາມຈິງຂອງພຣະຄຣິສໃນນະຄອນໂຣມ. ແຕ່ຈິດໃຈຂອງອາຈານໂປໂລສົງສານຄົນທັງໝົດທີ່ໜ້າເວດທະນາໃນເຮືອນັ້ນຜູ້ເປັນຄົນຜິດບາບ, ຕໍ່າຊ້າ, ແລະ ບໍ່ພ້ອມທີ່ຈະຕາຍ. ອາຈານໂປໂລອະທິຖານຂໍຮ້ອງຢ່າງຈິງໃຈໃຫ້ພຣະເຈົ້າໄວ້ຊີວິດພວກເຂົາ ແລະ ພຣະອົງຊົງສຳແດງແກ່ເພິ່ນວ່າພຣະອົງຊົງຕອບຄໍາອະທິຖານດັ່ງກ່າວ. {AA 442.2}

// {AA 443.1}

ພໍຈັງຫວະລົມພະຍຸອ່ອນລົງ ອາຈານໂປໂລກໍລຸກຢືນຂຶ້ນ ແລະ ກ່າວວ່າ: “ທ່ານທັງຫຼາຍເອີຍ ພວກທ່ານຄວນຟັງຄວາມເຮົາ ແລະ ບໍ່ຄວນອອກມາຈາກເກາະກະເຣເຕ, ແລ້ວພວກເຮົາກໍຄົງບໍ່ປະເຊີນກັບອັນຕະລາຍ ແລະ ການສູນເສຍເຄື່ອງຂອງເຫຼົ່ານີ້. ແຕ່ບັດນີ້ ເຮົາຂໍເຊີນຊວນພວກທ່ານໃຫ້ຊື່ນໃຈເທາະ ເພາະໃນພວກທ່ານຈະບໍ່ມີຜູ້ໃດເສຍຊີວິດ ຈະເສຍກໍມີແຕ່ເຮືອເທົ່ານັ້ນ. ເພາະວ່າໃນຄືນນີ້ເອງເທວະດາຂອງພຣະເຈົ້າຜູ້ເປັນພຣະເຈົ້າຂອງເຮົາ ແລະ ອົງທີ່ເຮົາບົວລະບັດນັ້ນ ໄດ້ມາຢືນຢູ່ໃກ້ເຮົາ ແລ້ວກ່າວວ່າ, ‘ໂປໂລເອີຍ ຢ່າສູ່ຢ້ານເລີຍ ເຈົ້າຈະຕ້ອງໄດ້ເຂົ້າເຝົ້າຈັກກະພັດ, ສ່ວນຄົນທັງຫຼາຍທີ່ຢູ່ເທິງເຮືອນໍາເຈົ້ານັ້ນ ພຣະເຈົ້າຈະຊົງໂຜດໃຫ້ພົ້ນຕາຍເພາະເຫັນແກ່ເຈົ້າ.’ ສະນັ້ນແຫຼະ ທ່ານທັງຫຼາຍເອີຍ, ຈົ່ງຊື່ນໃຈເທາະ ເພາະເຮົາໄດ້ວາງໃຈເຊື່ອໃນພຣະເຈົ້າ ເຮົາຈຶ່ງແນ່ໃຈວ່າ ທຸກສິ່ງຈະເປັນໄປຕາມທີ່ພຣະອົງໄດ້ບອກເຮົານັ້ນ. ແຕ່ເຮົາຈະຕ້ອງຄຸງເກາະແຫ່ງໜຶ່ງ.” {AA 443.1}

// {AA 443.2}

ພໍໄດ້ຍິນດັ່ງນັ້ນ ທຸກຄົນມີຫວັງ. ທັງຜູ້ໂດຍສານ ແລະ ລູກເຮືອຟ້າວພາກັນລຸກຂຶ້ນ ຈັ້ນຈ້າວ ຍັງມີຫຼາຍສິ່ງທີ່ຕ້ອງເຮັດເພື່ອປ້ອງກັນສຸດຄວາມສາມາດບໍ່ໃຫ້ເຮືອເປ່ເພເສຍຫາຍ. {AA 443.2}

// {AA 443.3}

ໃນຄືນທີ່ສິບສີ່ຂອງການຖືກພັດພາຕາມຄື້ນທະເລອັນມືດດຳ, “ປະມານທ່ຽງຄືນ” ພວກລູກເຮືອໄດ້ຍິນສຽງນໍ້າກະທົບໃສ່ຕາຝັ່ງ ຈຶ່ງ “ຄິດວ່າພວກເຂົາໃກ້ບົກແລ້ວ. ພວກເຂົາໄດ້ໂຍນສາຍແທກລົງໃນນໍ້າທະເລ ຈຶ່ງຮູ້ວ່ານໍ້າເລິກສາມສິບເຈັດແມັດ, ເມື່ອໄປຕື່ມໜ້ອຍໜຶ່ງ ກໍໂຍນສາຍແທກຢັ່ງເບິ່ງອີກ ຈຶ່ງຮູ້ວ່ານໍ້າເລິກຊາວແປດແມັດ. ພວກເຂົາຢ້ານວ່າເຮືອຂອງພວກເຂົາຈະຕໍາໂງ່ນຫີນທີ່ຝັ່ງ ຈຶ່ງຖິ້ມສະໝໍທ້າຍເຮືອລົງສີ່ອັນ ແລະ ພາວັນນາ ... ໃຫ້ແຈ້ງໄວໆ.” {AA 443.3}

// {AA 443.4}

ເມື່ອໃກ້ແຈ້ງ ຍັງຮຸ່ງສະລົວຢູ່ ພໍເຫັນຂອບຕາຝັ່ງ ແຕ່ວ່າບໍ່ສາມາດບອກໄດ້ວ່າແມ່ນແຄມຝັ່ງໃດ. ການເດີນທາງຕໍ່ໄປນັ້ນມີທ່າທີອັນຕະລາຍຫຼາຍຈົນພວກລູກເຮືອທີ່ບໍ່ເຊື່ອໃນພຣະເຈົ້າໝົດກໍາລັງໃຈ “ຊອກຫາທາງທີ່ຈະອອກໜີຈາກເຮືອໄປ.” ພວກເຂົາໄດ້ຢ່ອນເຮືອກູ້ໄພລົງນໍ້າ ໂດຍ “ເຮັດຕັ້ງຕິຈະຖິ້ມສະໝໍເຮືອລົງທາງຫົວເຮືອ.” ເມື່ອອາຈານໂປໂລເຫັນດັ່ງນັ້ນ ເພິ່ນຈຶ່ງເວົ້າຕໍ່ນາຍຮ້ອຍ ແລະ ທະຫານວ່າ: “ຖ້າຄົນເຫຼົ່ານີ້ບໍ່ຢູ່ໃນເຮືອ ພວກທ່ານຈະບໍ່ລອດຊີວິດ.” ພວກທະຫານຈຶ່ງ “ຕັດເຊືອກທີ່ມັດເຮືອນ້ອຍນັ້ນໄວ້ ໃຫ້ເຮືອຕົກລົງນໍ້າໄຫຼໄປ.” {AA 443.4}

// {AA 444.1}

ເວລາອັນຕະລາຍທີ່ສຸດຍັງມາບໍ່ທັນຮອດ. ອາຈານໂປໂລໄດ້ໃຫ້ກໍາລັງໃຈພວກເຂົາອີກຄັງ ແລະ ເຊີນໃຫ້ທຸກຄົນທັງຜູ້ໂດຍສານ ແລະ ລູກເຮືອກິນເຂົ້າ ໂດຍກ່າວວ່າ: “ບັດນີ້ ພວກທ່ານລໍຖ້າໄດ້ສິບສີ່ວັນແລ້ວ ແລະ ບໍ່ໄດ້ກິນຫຍັງຕະຫຼອດເວລາດັ່ງກ່າວນັ້ນ. ດັ່ງນັ້ນ ເຮົາຈຶ່ງຊວນໃຫ້ພວກທ່ານກິນອາຫານ ເພາະພວກທ່ານຕ້ອງການກິນອາຫານເພື່ອໃຫ້ຢູ່ລອດ. ດ້ວຍວ່າ, ບໍ່ມີຜູ້ໃດຜູ້ໜຶ່ງໃນພວກທ່ານຈະສູນເສຍແມ່ນແຕ່ເສັ້ນຜົມດຽວທີ່ຫົວຂອງຕົນ.” {AA 444.1}

// {AA 444.2}

“ຫຼັງຈາກກ່າວເຊັ່ນນີ້ແລ້ວ ໂປໂລກໍຈັບເອົາເຂົ້າຈີ່ຂຶ້ນມາໂມທະນາຂອບພຣະຄຸນພຣະເຈົ້າຕໍ່ໜ້າທຸກຄົນ ແລ້ວກໍຫັກຮັບປະທານ.” ຫຼັງຈາກນັ້ນ ຄົນທີ່ອ່ອນແຮງ ແລະ ທໍ້ຖອຍທັງໝົດສອງຮ້ອຍເຈັດສິບຫ້າຄົນໃນເຮືອລໍານັ້ນ ຈຶ່ງພາກັນກິນ. ຖ້າບໍ່ແມ່ນເພາະອາຈານໂປໂລແລ້ວຄົ້ນເຫຼົ່ານີ້ຄົງສິ້ນຫວັງ “ເມື່ອທຸກຄົນກິນອີ່ມແລ້ວ ພວກເຂົາກໍຂົນເຂົ້າເປືອກຖິ້ມລົງທະເລເພື່ອໃຫ້ເຮືອເບົາຂຶ້ນ.” {AA 444.2}

// {AA 444.3}

ພໍແຈ້ງມາ ພວກລູກເຮືອກໍບໍ່ຮູ້ວ່າພວກຕົນຢູ່ຈຸດໃດ. “ແຕ່ພວກເຂົາຫຼຽວເຫັນອ່າວແຫ່ງໜຶ່ງທີ່ມີຫາດ. ດັ່ງນັ້ນ ພວກເຂົາຈຶ່ງຕົກລົງກັນວ່າ ຖ້າເປັນໄປໄດ້ຈະໃຫ້ເຮືອເຂົ້າຄຸງຫາດນັ້ນ. ພວກເຂົາຕັດສາຍສະໝໍຖິ້ມລົງໃນທະເລ, ໃນເວລາດຽວກັນນັ້ນ ພວກເຂົາກໍແກ້ເຊືອກທີ່ມັດໂທມຂັດທ້າຍເຮືອອອກ, ແລ້ວພວກເຂົາກໍເລີ່ມຊັກໃບເຮືອທີ່ຫົວເຮືອຂຶ້ນໃຫ້ລົມພັດ ເພື່ອເຮືອຈະແລ່ນຊື່ເຂົ້າໄປຫາຝັ່ງ. ແຕ່ເມື່ອເຮືອມາຈຸຫາດດິນຊາຍລະຫວ່າງສອງກະແສນໍ້າໄຫຼ ເຮືອຈຶ່ງຄາຢູ່ກັບທີ່ ຫົວເຮືອຊົ້ນເຂົ້າໄປໃນດິນຊາຍ ແລະ ເຄື່ອນໄຫວບໍ່ໄດ້ ສ່ວນທ້າຍເຮືອນັ້ນແຕກ ໂດຍຖືກກະແສນໍ້າທີ່ໄຫຼແຮງທັ່ງໃສ່.” {AA 444.3}

// {AA 445.1}

ບັດນີ້ ອາຈານໂປໂລກັບນັກໂທດຄົນອື່ນໆມີອັນຕະລາຍຮ້າຍແຮງກວ່າເຮືອແຕກ. ພວກທະຫານເຫັນວ່າຈະບໍ່ສາມາດຄຸມນັກໂທດຂຶ້ນຝັ່ງເປັນລະບົບລະບຽບໄດ້ ຢ້ານມີຄົນສວຍໂອກາດໂຕນໜີ. ເຮືອຫຼົ່ມແລ້ວ ຜູ້ໃດກໍຈະຕ້ອງຫາທາງຊ່ວຍຊີວິດຂອງຕົນເອງ. ຖ້ານັກໂທດ ຄົນໜຶ່ງໂຕນໜີໄດ້ ທະຫານທີ່ຮັບຜິດຊອບຄົນນັ້ນຈະຕ້ອງຖືກຂ້າ. ດັ່ງນັ້ນ ພວກທະຫານຈຶ່ງວາງແຜນຈະຂ້ານັກໂທດທັງໝົດຖິ້ມ. ກົດໝາຍໂຣມອະນຸຍາດໃຫ້ຂ້ານັກໂທດຖິ້ມໄດ້ໃນກໍລະນີລັກສະນະນີ້ ແລະ ພວກເຂົາຄົງໄດ້ປະຕິບັດຕາມແຜນການນັ້ນໃນ ທັນທີ ຖ້າບໍ່ແມ່ນວ່າທຸກເປັນໜີ້ບຸນຄຸນອາຈານໂປໂລ. ນາຍຮ້ອຍຢູລີໂອ ຮູ້ວ່າຍ້ອນອາຈານໂປໂລຄົນທັງໝົດໃນເຮືອຈຶ່ງມີຊີວິດຢູ່ ນອກຈາກນັ້ນຍັງເຊື່ອວ່າພຣະເຈົ້າຊົງສະຖິດຢູ່ກັບເພິ່ນ ຈຶ່ງຢ້ານ ບໍ່ຢາກຂ້າເພິ່ນ. ດັ່ງນັ້ນ “ນາຍຮ້ອຍຈຶ່ງສັ່ງໃຫ້ທຸກຄົນທີ່ລອຍນໍ້າເປັນໂດດລົງນໍ້າກ່ອນໝູ່ ແລະ ລອຍເຂົ້າໄປຫາຝັ່ງ. ສ່ວນຜູ້ທີ່ເຫຼືອນັ້ນ ໃຫ້ລອຍເຟືອໄມ້ແປ້ນ ຫຼືເຟືອທ່ອນໄມ້ທີ່ຫັກຈາກເຮືອຕາມໄປ. ດັ່ງນັ້ນ ພວກເຂົາທຸກຄົນຈຶ່ງມາເຖິງຝັ່ງດ້ວຍຄວາມປອດໄພ.” ເມື່ອກວດກາຈໍານວນພົນເບິ່ງແລ້ວ ເຫັນວ່າຄົບທຸກຄົນ. {AA 445.1}

// {AA 445.2}

ຂະບວນພວກພະນັກງານເຮືອແຕກນັ້ນໄດ້ຮັບການຕ້ອນຮັບຢ່າງດີຈາກຊາວເມືອງມັນຕາ. ລູກາເລົ່າວ່າ: “ຝົນກໍໄດ້ຕົກ ແລະ ອາກາດກໍໜາວ. ດັ່ງນັ້ນ ພວກເຂົາຈຶ່ງດັງໄຟຕ້ອນຮັບພວກເຂົາທັງໝົດ.” ອາຈານໂປໂລກັບຄົນອື່ນໄດ້ຊ່ວຍກັນຈັດແຈງດັງໄຟຝີງ ໃຫ້ທຸກຄົນອຸ່ນ. ເພິ່ນ “ເອົາຫຼົວມັດໜຶ່ງມາສຸມໃສ່ໄຟ” ແລ້ວ “ມີງູຜິດໂຕໜຶ່ງອອກມາຈາກຫຼົວນັ້ນ ຂົບມືໂປໂລຫ້ອຍຢູ່.” ພວກຄົນພື້ນເມືອງພາກັນຕົກໃຈ. ຫຼັງຈາກເຫັນໂສ້ ແລະ ຮູ້ວ່າອາຈານໂປໂລເປັນນັກໂທດ ພວກເຂົາຈຶ່ງເວົ້າກັນວ່າ: “ຄົນນີ້ເປັນຜູ້ຂ້າຄົນ ເພາະເວນກໍາຍັງນໍາມາສະໜອງເອົາຊີວິດລາວຢູ່ ເຖິງແມ່ນວ່າລາວພົ້ນຈາກທະເລແລ້ວກໍຕາມ.” ແຕ່ອາຈານໂປໂລສັ່ນງູໂຕນັ້ນຕົກໃສ່ກອງໄຟ ແລະ ບໍ່ໄດ້ຮັບອັນຈະລາຍໃດໆ. ພວກເຂົາຮູ້ວ່າງູນັ້ນແມ່ນງູພິດ ຈຶ່ງຖ້າເບິ່ງວ່າອາຈານໂປໂລຈະລົ້ນລົງ ແລະ ຊັກຕາຍເວລາໃດ. “ແຕ່ຫຼັງຈາກທີ່ຄອຍເບິ່ງດົນນານ ແລະ ບໍ່ເຫັນສິ່ງໃດຜິດປົກກະຕິເກີດຂຶ້ນກັບໂປໂລ ແລ້ວພວກເຂົາກໍປ່ຽນໃຈ ແລະ ເວົ້າວ່າ, ” “ທ່ານເປັນເທບພະເຈົ້າ” (THSV). {AA 445.2}

// {AA 446.1}

ພວກເດີນທາງໄດ້ພັກເຊົາຢູ່ເກາະມັນຕາເປັນເວລາສາມເດືອນ. ອາຈານໂປໂລ ແລະ ເພື່ອນຜູ້ຮັບໃຊ້ດ້ວຍກັນ ຈຶ່ງຖືໂອກາດປະກາດຂ່າວປະເສີດໃນເກາະດັ່ງກ່າວ. ພຣະເຈົ້າຊົງອວຍພອນການປະກາດຂອງພວກເຂົາຢ່າງອັດສະຈັນ. ຍ້ອນອາຈານໂປໂລຄົນທັງຫຼາຍທີ່ເດີນທາງນຳທັງໝົດຈຶ່ງໄດ້ຮັບການຕ້ອນຮັບເປັນຢ່າງດີໂດຍບໍ່ຂາດສິ່ງໃດ(ທີ່ຕ້ອງການ); ພວກເຂົາໄດ້ພັກເຊົາຢູ່ໃນເມືອງນັ້ນ ແລະ ເມື່ອອໍາລາພາຈາກ ກໍໄດ້ຮັບສິ່ງຂອງຈໍາເປັນທຸກຢ່າງສໍາລັບການເດີນທາງຕໍ່. ລູກາໄດ້ເລົ່າເຫດການອັນສໍາຄັນໃນເມືອງນັ້ນວ່າ: {AA 446.1}

// {AA 446.2}

“ຢູ່ໃກ້ບ່ອນນັ້ນມີທີ່ດີນ ເຊິ່ງເປັນຂອງ ປົບລີໂອ ຫົວໜ້າຊາວພື້ນເມືອງໃນເກາະນີ້, ທ່ານຜູ້ນີ້ໄດ້ຕ້ອນຮັບພວກເຮົາເປັນຢ່າງດີ ແລະ ໄດ້ຮັບພວກເຮົາໄວ້ເປັນແຂກຂອງເພິ່ນເປັນເວລາສາມວັນ. ສ່ວນພໍ່ຂອງ ປົບລີໂອ ນັ້ນນອນຢູ່ ເພາະເປັນໄຂ້ ແລະ ເປັນທ້ອງບິດ, ໂປໂລຈຶ່ງເຂົ້າໄປເບິ່ງທີ່ຫ້ອງນອນຂອງເພິ່ນ ແລະ ໄດ້ພາວັນນາອະທິຖານ ແລະ ວາງມືໃສ່ເພິ່ນ ແລ້ວເພິ່ນກໍຫາຍດີ. ເມື່ອເຫດການເປັນໄປຢ່າງນີ້ ຊາວພື້ນເມືອງທຸກຄົນໃນເກາະນັ້ນທີ່ເຈັບໄຂ້ໄດ້ປ່ວຍ ຕ່າງກໍມາຫາໂປໂລ ແລະ ພວກເຂົາກໍໄດ້ຫາຍດີທຸກຄົນ. ພວກເຂົາໄດ້ໃຫ້ກຽດແກ່ພວກເຮົາຫຼາຍຢ່າງ, ເມື່ອພວກເຮົາກໍາລັງຈະລົງເຮືອຈາກໄປ ພວກເຂົາກໍຈັດເອົາສິ່ງຂອງທີ່ຈໍາເປັນສໍາລັບການເດີນທາງໃຫ້ພວກເຮົາ.” {AA 446.2}
