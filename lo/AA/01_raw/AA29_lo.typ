= 29

== ຄໍາເຕືອນ ແລະ ຄໍາວິງວອນ

==== ອີງຕາມ 1 ໂກຣິນໂທ.

// {AA 298.1}

ອາຈານໂປໂລຂຽນຈົດໝາຍສະບັບທໍາອິດຫາຄຣິສຕະຈັກແຫ່ງເມືອງໂກຣິນໂທໃນເວລາທີ່ເພິ່ນຍັງຢູ່ເມືອງເອເຟໂຊ. ບໍ່ມີຜູ້ເຊື່ອກຸ່ມໃດທີ່ເພິ່ນເອົາໃຈໃສ່ຫຼາຍເທົ່າກັບຜູ້ເຊື່ອໃນເມືອງໂກຣິນໂທ. ເພິ່ນໄດ້ໃຊ້ເວລາປີເຄິ່ງປະກາດ ແລະ ຊີ້ນໍາພວກເຂົາໃຫ້ຮູ້ວ່າ ພຣະເຢຊູຜູ້ຖືກຄຶງ ແລະ ເປັນຄືນມາຈາກຕາຍເທົ່ານັ້ນເປັນທາງດຽວທີ່ຈະໄດ້ຮັບຄວາມພົ້ນ. ເພິ່ນຂໍຮ້ອງໃຫ້ພວກເຂົາເພິ່ງພາພຣະຄຸນຂອງພຣະອົງຢ່າງສຸດໃຈເພື່ອຊີວິດຈະໄດ້ຮັບການປ່ຽນແປງໃໝ່. ກ່ອນຈະຮັບເອົາສະມາຊິກໃໝ່ເຂົ້າມາໃນຄຣິສຕະຈັກ ເພິ່ນສອນໄວ້ຢ່າງດີກ່ຽວກັບສິດທິພິເສດ ແລະ ໜ້າທີ່ຕ່າງໆຂອງຄຣິສຕຽນ ທັງໄດ້ເອົາໃຈໃສ່ຊ່ວຍເຫຼືອຄົນເຊື່ອໃໝ່ຢ່າງຈິງໃຈ ເພື່ອຊ່ວຍເຫຼືອພວກເຂົາໃຫ້ຮັກສາຄໍາປະຕິຍານຕົນທີ່ໄດ້ກ່າວອອກມາໃນເວລາຮັບບັບຕິດສະມາ. {AA 298.1}

// {AA 298.2}

ໂປໂລຮູ້ດີວ່າຜູ້ເຊື່ອທຸກຄົນຕ້ອງຕໍ່ສູ້ກັບເຊິ່ງລູກແຫຼ່ງຕີນມືຂອງຄວາມຊົ່ວທີ່ພະຍາຍາມຫຼອກລວງ ແລະ ທໍາລາຍມະນຸດຢ່າງບໍ່ຢຸດບໍ່ເຊົາ. ເພິ່ນໄດ້ຮັບໃຊ້ຢ່າງບໍ່ຮູ້ອິດບໍ່ຮູ້ເມື່ອຍເພື່ອສ້າງຄວາມເຂັ້ມແຂງ ແລະ ຊຸກຍູ້ຜູ້ທີ່ຍັງອ່ອນນ້ອຍດ້ານຄວາມເຊື່ອ. ເພິ່່ນໄດ້ຂໍຮ້ອງໃຫ້ພວກເຂົາມອບທຸກສິ່ງທຸກຢ່າງໃຫ້ແກ່ພຣະເຈົ້າ ເພາະຮູ້ວ່າ ຖ້າບໍ່ມອບທຸກສິ່ງໃຫ້ພຣະເຈົ້າແລ້ວ ສະແດງວ່າບໍ່ໄດ້ປິ່ນຫຼັງໃສ່ຄວາມຜິດບາບ, ຕັນຫາ ແລະ ຄວາມຢາກຕ່າງໆຍັງຈະພະຍາຍາມຄວບຄຸມພວກເຂົາ, ແລະ ການທົດລອງຕ່າງໆກໍຍັງຈະເຮັດໃຫ້ສະຕິຂອງພວກເຂົາມົວໝອງສັບສົນ. {AA 298.2}

// {AA 299.1}

ການມອບທຸກສິ່ງໃຫ້ພຣະເຈົ້ານັ້ນຕ້ອງແມ່ນມອບທຸກສິ່ງແທ້. ທຸກຄົນທີ່ອ່ອນແອ, ຄົນທີ່ມີຄວາມສົງໄສ, ແລະ ຄົນທີ່ດີ້ນຮົນຕໍ່ສູ້ທຸກຄົນ ເມື່ອມອບທຸກສິ່ງໃຫ້ພຣະເຈົ້າແລ້ວ ຈະໄດ້ຮັບຄວາມຊ່ວຍເຫຼືອເພື່ອລາວຈະຊະນະການທົດລອງໄດ້. ສະຫວັນກໍຈະຢູ່ໃກ້ຄົນນັ້ນ ແລະ ລາວຈະໄດ້ຮັບການອູ້ມຊູ ແລະ ການຊ່ວຍເຫຼືອຈາກທູດສະຫວັນເມື່ອຄາວຈຳເປັນ ແລະ ທຸກຄັ້ງທີ່ປະສົບພົບພໍ້ອຸປະສັກ. {AA 299.1}

// {AA 299.2}

ການກາບໄຫວ້ຮູບເຄົາລົບ ແລະ ການຍົວະເຍົ້າຝ່າຍໂລກອ້ອມແອ້ມສະມາຊິກຄຣິສຕະຈັກໃນເມືອງໂກຣິນໂທທຸກດ້ານ. ເມື່ອອັກຄະສາວົກໂປໂລຍັງຢູ່ກັບພວກເຂົາ ອິດທິພົນຂອງສິ່ງເຫຼົ່ານັ້ນບໍ່ໄດ້ສົ່ງຜົນກະທົບຕໍ່ພວກເຂົາຫຼາຍປານໃດ. ຄວາມເຊື່ອອັນເຂັ້ມແຂງຂອງເພິ່ນ, ຄໍາອະທິຖານອັນແຮງກ້າ ບວກກັບຄໍາສິດສອນອັນຈິງຈັງ, ແລະ ສໍາຄັນກວ່າໝູ່ໝົດແມ່ນຊີວິດອັນດີຂອງເພິ່ນໄດ້ຊ່ວຍໃຫ້ພວກເຂົາສາມາດປະຕິເສດການບັນເທິງໃນບາບເພື່ອພຣະຄຣິສໄດ້. {AA 299.2}

// {AA 299.3}

ພາຍຫຼັງໂປໂລຈາກໄປບໍ່ດົນ ບັນຫາກໍເກີດຂຶ້ນ; ເຂົ້ານົກທີ່ສັດຕູຫວ່ານໄດ້ປົ່ງຂຶ້ນນໍາເຂົ້າດີ,ບໍ່ຊ້າຜົນຊົ່ວຂອງມັນກໍປາກົດຂຶ້ນ. ໄລຍະນີ້ເປັນໄລຍະການທົດລອງທີ່ຮຸນແຮງສໍາລັບຄຣິສຕະຈັກໃນເມືອງໂກຣິນໂທ. ພໍບໍ່ມີອາຈານໂປໂລຊູແຮງໃຫ້ດໍາເນີນຊີວິດສອດຄ່ອງກັບພຣະເຈົ້າ ຫຼາຍຄົນກໍເລີ່ມເມີນເສີຍບໍ່ເອົາໃຈໃສ່ເທື່ອລະເລັກລະໜ້ອຍ ແລະ ປະປ່ອຍໃຫ້ຄວາມນິຍົມກັບຄວາມຫຼົງໄຫຼຝ່າຍໂລກປົກຄອງພວກເຂົາເອງ. ໂປໂລເຄີຍສິດສອນພວກເຂົາໃຫ້ດໍາເນີນຊີວິດຢ່າງບໍລິສຸດ ແລະ ທ່ຽງທໍາ ແຕ່ມາບັດນີ້ເພິ່ນກໍໄດ້ຈາກພວກເຂົາໄປແລ້ວ ແລະ ບໍ່ແມ່ນມີແຕ່ສອງສາມຄົນເທົ່ານັ້ນທີ່ກັບຄືນໄປຫາຄວາມບາບອັນຊົ່ວຊ້າຕາມວິຖີຊີວິດເກົ່າຄາວຍັງບໍ່ຮູ້ຈັກພຣະເຈົ້າ. {AA 299.3}

// {AA 300.1}

ໂປໂລໄດ້ຂຽນຈົດໝາຍໄປຫາຄຣິສຕະຈັກໃນເມືອງໂກຣິນໂທ ຕັກເຕືອນພວກເຂົາສັ້ນໆບໍ່ໃຫ້ຄົບຫາກັບສະມາຊິກຜູ້ທີ່ເຮັດຜິດສິນທໍາໂດຍບໍ່ຍອມປ່ຽນແປງ. ແຕ່ວ່າຜູ້ເຊື່ອຫຼາຍຄົນໄດ້ບິດເບືອນຄວາມໝາຍຂອງເພິ່ນ ພາກັນຖົກຖຽງວ່າເພິ່ນໝາຍຄວາມວ່າແນວໃດ ແລະ ໃຊ້ເປັນຂໍ້ແກ້ໂຕທີ່ຈະບໍ່ເອົາໃຈໃສ່ຄຳສອນຂອງເພິ່ນ. {AA 300.1}

// {AA 300.2}

ທາງຄຣິສຕະຈັກໄດ້ຂຽນຈົດໝາຍໄປຫາໂປໂລ ເພື່ອຂໍຄໍາຄິດຄໍາເຫັນຕໍ່ຫຼາຍບັນຫາ ແຕ່ບໍ່ໄດ້ເວົ້າຮອດຄວາມຜິດບາບອັນຮ້າຍແຮງທີ່ເກີດຂຶ້ນທ່າມກາງພວກເຂົາ. ເຖິງຢ່າງໃດກໍຕາມ ພຣະວິນຍານບໍລິສຸດໄດ້ບັນດານໃຫ້ເພິ່ນຮູ້ວ່າ ພວກເຂົາກໍາລັງປົກປິດສະພາບອັນແທ້ຈິງຂອງຄຣິສຕະຈັກຢູ່ ແລະ ທີ່ຂຽນຈົດໝາຍຄັ້ງນີ້ກໍເພື່ອໃຫ້ເພິ່ນກ່າວຖ້ອຍຄໍາທີ່ພວກເຂົາຫວັງໃຊ້ເປັນບ່ອນອ້າງອີງຕາມຈຸດປະສົງຂອງພວກເຂົາເອງ. {AA 300.2}

// {AA 300.3}

ໃນເວລານັ້ນ ມີສະມາຊິກຄອບຄົວຂອງນາງຂະໂລເອເດີນທາງໄປເມືອງເອເຟໂຊ; ຄອບຄົວນີ້ເປັນຄອບຄົວຄຣິສຕຽນທີ່ມີຊື່ສຽງດີ. ໂປໂລຖາມພວກເຂົາກ່ຽວກັບຄວາມເປັນຢູ່ຂອງຄຣິສຕະຈັກໃນເມືອງໂກຣິນໂທ ແລະ ພວກເຂົາກໍໄດ້ບອກວ່າມີຄວາມແຕກແຍກກັນຢູ່. ຄວາມຄັດແຍ້ງຕັ້ງແຕ່ການປະກາດຂອງອາໂປໂລໄດ້ເພີ່ມຄວາມຮຸນແຮງຂຶ້ນເລື່ອຍໆ. ມີອາຈານບາງຄົນສອນຄວາມທຽມເທັດ ແລະ ຊັກຈູງໃຫ້ສະມາຊິກປະຕິເສດຄໍາສອນຂອງໂປໂລ. ຫຼັກຄໍາສອນ ແລະ ຂໍ້ຄໍາສັ່ງຕ່າງໆຂອງຂ່າວປະເສີດໄດ້ຖືກບຶດເບືອນ. ຄວາມທະນົງຕົວ, ການກາບໄຫວ້ຮູບເຄົາລົບ, ແລະ ການມັກຮັກໃນແສງສີສຽງຝ່າຍໂລກໄດ້ເພິ່ມຂຶ້ນຢ່າງເນື່ອງນິດລຽນຕິດໃນໝູ່ພີ່ນ້ອງທີ່ເຄີຍຫ້າວຫັນໃນການດໍາເນີນຊີວິດຄຣິສຕຽນ. {AA 300.3}

// {AA 300.4}

ພໍໄດ້ຍິນຂ່າວ ໂປໂລກໍເຫັນໄດ້ວ່າ ສະຖານະການຮ້າຍແຮງກວ່າທີ່ຕົນຄິດ. ແຕ່ເຖິ່ງຢ່າງນັ້ນເພິ່ນກໍບໍ່ຖືວ່າການປະກາດຂອງເພິ່ນລົ້ມເຫຼວ. ເພິ່ນໄດ້ອະທິຖານຫາພຣະເຈົ້າດ້ວຍ “ຄວາມເສົ້າໂສກ” ແລະ “ດ້ວຍນໍ້າຕາ.” ຖ້າການໄປຢ້ຽມຢາມເປັນວິທີດີທີ່ສຸດ ເພິ່ນກໍຢາກໄປ. ແຕ່ອີງໃສ່ສະພາບແລ້ວ ຄືຈະບໍ່ເກີດປະໂຫຍດຫຍັງ. ສະນັ້ນ ເພິ່ນຈຶ່ງສົ່ງຕີໂຕໃຫ້ໄປກະກຽມສາກ່ອນ ເພື່ອເພິ່ນຈຶ່ງຈະໄປຢ້ຽມຢາມຕາມຫຼັງ. ແລ້ວໂປໂລກໍປະວາງຄວາມໂສກເສົ້າເສຍໃຈທີ່ມີຕໍ່ພີ່ນ້ອງຜູ້ເຊື່ອທີ່ອອກນອກທາງເຫຼົ່ານັ້ນ ແລະ ມອບໃຈໄວ້ກັບພຣະເຈົ້າ. ຫຼັງຈາກນັ້ນເພິ່ນກໍໄດ້ຂຽນຈົດໝາຍເຖິງຄຣິສຕະຈັກໂກຣິນໂທ ເຊິ່ງເປັນສະບັບທີ່ມີເນື້ອໃຈບົດຮຽນ ແລະ ມີພະລັງທີ່ສຸດໃນບັນດາຈົດໝາຍຂອງເພິ່ນ. {AA 300.4}
ໂປໂລໄດ້ຕອມຄໍາຖາມຂອງພີ່ນ້ອງຊາວເມືອງໂກຣິນໂທຢ່າງຈະແຈ້ງ ແລະ ວາງຫຼັກການລວມໃຫ້ແກ່ຄຣິສຕະຈັກ ເຊິ່ງຖ້າປະຕິບັດຕາມ ຈະນໍາໄປສູ່ຊີວິດດ້ານຈິດວິນຍານທີ່ສູງຂຶ້ນ. ພວກເຂົາກໍາລັງຕົກຢູ່ໃນອັນຕະລາຍ ແລະ ເພິ່ນຈະບໍ່ຍອມພາດໂອກາດໃນການດຶງຈິດໃຈຂອງພວກເຂົາໄວ້ ໂດຍສະເພາະໃນຊ່ວງເວລາອັນສໍາຄັນນີ້. ເພິ່ນໄດ້ຕັກເຕືອນດ້ວຍຄວາມເປັນຫວ່າງເປັນໄຍ ແລະ ຕໍາໜິຕິຕຽນພວກເຂົາໃນເລື່ອງຄວາມບາບ. ເພິ່ນໄດ້ພາພວກເຂົາກັບຄືນມາຫາພຣະຄຣິສ ແລະ ຟື້ນຟູຄວາມສັດທາໃຫ້ເປັນຄືແຕ່ກ່ອນ. {AA301.1}

// {AA 301.2}

ຄວາມຮັກອັນໃຫຍ່ຫຼວງທີ່ອັກຄະສາວົກໂປໂລມີຕໍ່ຜູ້ເຊື່ອຊາວໂກຣິນໂທສະແດງອອກໃນຄໍາທັກທາຍອັນອ່ອນຫວານໃນຈົດໝາຍດັ່ງກ່າວ. ເພິ່ນກ່າວຮອດເວລາທີ່ພວກເຂົາປະຮູບເຄົາລົບມານະມັດສະການ ແລະ ຮັບໃຊ້ພຣະເຈົ້າທີ່ແທ້ຈິງ. ເພິ່ນໄດ້ເຕືອນຄວາມຈື່ຈໍາຂອງພວກເຂົາກ່ຽວກັບຂອງປະທານຝ່າຍພຣະວິນຍານທີ່ພວກເຂົາໄດ້ຮັບ ແລະ ບອກວ່າພວກເຂົາຄວນມີຄວາມກ້າວໜ້າໃນການດໍາເນີນຊີວິດຄຣິສຕຽນຈົນກວ່າຈະບັນລຸເຖິງຄວາມບໍລິສຸດຂອງພຣະຄຣິສ. ເພິ່ນໄດ້ຂຽນວ່າ: “ໃນພຣະອົງນັ້ນ ພວກເຈົ້າຈຶ່ງກາຍເປັນຜູ້ຄົບບໍລິບູນໃນທຸກສິ່ງ ທັງວາຈາ ແລະ ທັງຄວາມຮູ້ທຸກຢ່າງ. ດ້ວຍຄໍາພະຍານເລື່ອງພຣະຄຣິສໄດ້ເປັນທີ່ຍອມຮັບຢ່າງໝັ້ນຄົງໃນທ່າມກາງພວກເຈົ້າແລ້ວ ຈົນພວກເຈົາບໍ່ໄດ້ຂາດເຂີນຂອງພຣະຣາຊທານຈັກຢ່າງ ຂະນະທີ່ພວກເຈົ້າຄອງຄອຍຖ້າດ້ວຍຄວາມຫວັງໃນການມາປາກົດຂອງອົງພຣະເຢຊູຄຣິສເຈົ້າຂອງພວກເຮົາ. ແມ່ນພຣະອົງນັ້ນແຫຼະ ທີ່ຈະໂຜດຊ່ວຍພວກເຈົ້າໃຫ້ຕັ້ງໝັ້ນຄົງຈົນເຖິງທີ່ສຸດ ເພື່ອວ່າໃນວັນຂອງອົງພຣະເຢຊູຄຣິສເຈົ້າຂອງພວກເຮົານັ້ນ ພວກເຈົ້າຈະບໍ່ຖືກຕໍາໜິ.” {AA 301.2}

// {AA 302.1}

ໂປໂລຂຽນກ່ຽວກັບຄວາມຂັດແຍ້ງທີ່ເກີດຂຶ້ນໃນຄຣິສຕະຈັກແຫ່ງເມືອງໂກຣິນໂທຢ່າງຈະແຈ້ງ ແລະ ຂໍຮ້ອງໃຫ້ສະມາຊິກເຊົາໂຈມຕີເຊິ່ງກັນ ແລະ ກັນ. ເພິ່ນໄດ້ຂຽນວ່າ: “ພີ່ນ້ອງທັງຫຼາຍເອີຍ, ໂດຍສິດອໍານາດຂອງພຣະນາມອົງພຣະເຢຊູຄຣິສເຈົ້າຂອງພວກເຮົາ ເຮົາຂໍຮ້ອງພວກເຈົ້າທຸກຄົນໃຫ້ຖືກຕ້ອງປອງດອງກັນ ຢ່າຖືພັກຖືພວກ ຈົ່ງຮ່ວມເຂົ້າກັນເປັນນໍ້າໜຶ່ງໃຈດຽວ ແລະ ມີຈຸດປະສົງຢ່າງດຽວກັນ.” {AA 302.1}

// {AA 302.2}

ໂປໂລໄດ້ບອກຢ່າງເປີດເຜີຍວ່າເພິ່ນໄດ້ຮັບຂ່າວເລື່ອງຄວາມແບ່ງແຍກນັ້ນຢ່າງໃດ ແລະ ຈາກໃຜ. “ພີ່ນ້ອງທັງຫຼາຍເອີຍ, ເພາະມີບາງຄົນ ຈາກກຸ່ມຂອງນາງຂະໂລເອໄດ້ເລົ່າໃຫ້ເຮົາຟັງວ່າ, ໄດ້ເກີດມີການຜິດຂ້ອງຕ້ອງຖຽງກັນໃນທ່າມກາງພວກເຈົ້າ.” {AA 302.2}

// {AA 302.3}

ໂປໂລເປັນອັກຄະສາວົກທີ່ໄດ້ຮັບການດົນບັນດານໃຈຈາກພຣະເຈົ້າ. ຄວາມຈິງທີ່ເພິ່ນສິດສອນແມ່ນໄດ້ຮັບໂດຍການ “ຊົງສໍາແດງ.” ແຕ່ເຖິງຢ່າງນັ້ນກໍຕາມ ພຣະເຈົ້າກໍບໍ່ໄດ້ສໍາແດງໃຫ້ເພິ່ນຮູ້ສະພາບຈິດວິນຍານຂອງສະມາຊິກໃນແຕ່ລະໄລຍະໂດຍກົງ. ໃນກໍລະນີນີ້ ແມ່ນຜູ້ທີ່ເປັນຫ່ວງເປັນໄຍຄວາມຈະເລີນກ້າວໜ້າຂອງຄຣິສຕະຈັກເປັນຄົນບອກໃຫ້ເພິ່ນໄດ້ຮູ້; ພວກເຂົາເຫັນຄວາມຜິດບາບຄືບຄານເຂົ້າມາໃນຄຣິສຕະຈັກ ແລະ ລາຍງານໃຫ້ໂປໂລຮູ້ ແລະ ຍ້ອນພຣະເຈົ້າໄດ້ຊົງສໍາແດງແກ່ເພິ່ນຫຼາຍຄັ້ງກ່ອນໜ້ານັ້ນ ເພິ່ນຈຶ່ງພ້ອມທີ່ຈະຕັດສິນບັນຫາດັ່ງກ່າວ. ເຖິງວ່າໃນຄາວນີ້ ພຣະເຈົ້າບໍ່ໄດ້ສໍາແດງໃຫ້ເພິ່ນຮູ້ວິທີແກ້ໄຂໂດຍກົງ ແຕ່ບັນດາຜູ້ທີ່ສະແຫວງຫາແສງສະຫວ່າງແທ້ໄດ້ຍອມຮັບເອົາຄໍາແນະນໍາຂອງເພິ່ນ ໂດຍຖືວ່າເປັນໄປຕາມນໍ້າພຣະໄທຂອງພຣະຄຣິສ. ພຣະເຈົ້າໄດ້ສໍາແດງໃຫ້ເພິ່ນໄດ້ຮູ້ຄວາມຫຍຸ້ງຍາກ ແລະ ໄພອັນຕະລາຍທີ່ຈະເກີດຂຶ້ນໃນຄຣິສຕະຈັກກ່ອນແລ້ວ ແລະ ເມື່ອເກີດຂຶ້ນ ເພິ່ນກໍເຂົ້າໃຈຄວາມອັນຕະລາຍຂອງມັນ. ພຣະເຈົ້າຊົງແຕ່ງຕັ້ງໃຫ້ໂປໂລເປັນຜູ້ປົກປ້ອງຄຣິສຕະຈັກ ໃຫ້ເພິ່ນເບິ່ງແຍງສະມາຊິກໃຫ້ເໝາະສົມກັບທີ່ຈະຕ້ອງລາຍງານການເບິ່ງແຍງນັ້ນຕໍ່ພຣະເຈົ້າ. ດັ່ງນັ້ນ ຈຶ່ງຖືວ່າສົມຄວນແລ້ວ ແລະ ແມ່ນໜ້າທີ່ຂອງເພິ່ນທີ່ຈະຟັງບັນຫາກ່ຽວກັບການແບ່ງພັກແບ່ງພວກ ແລະ ຄວາມແຕກແຍກທີ່ເກີດຂຶ້ນ. ແນ່ນອນ! ຄໍາຕິຕຽນທີ່ເພິ່ນສົ່ງຫາຄຣິສຕະຈັກໃນເມືອງໂກຣິນໂທໄດ້ຮັບການດົນບັນດານໃຈຈາກພຣະວິນຍານບໍລິສຸດເຈົ້າເໝືອນຈົດໝາຍສະບັບອື່ນໆຂອງເພິ່ນ. {AA 302.3}

// {AA 303.1}

ໂປໂລບໍ່ໄດ້ຍົກເອົາເລື່ອງຜູ້ສອນທຽມເທັດມາເວົ້າ ເຊິ່ງຜູ້ສອນເຫຼົ່ານັ້ນພະຍາຍາມທໍາລາຍຜົນງານຂອງເພິ່ນຢູ່. ຍ້ອນຄວາມມືດ ແລະ ຄວາມແບ່ງແຍກໃນຄຣິສຕະຈັກ ເພິ່ນຈຶ່ງອົດທົນບໍ່ຂຽນຮອດເລື່ອງນີ້ເພາະມີແຕ່ຈະເຮັດໃຫ້ພວກເຂົາເຄືອງໃຈ ແລະ ເພາະຢ້ານວ່າຈະເຮັດໃຫ້ບາງຄົນຫັນໄປຈາກຄວາມຈິງໂດຍສິ້ນເຊີງ. ເພິ່ນໄດ້ເວົ້າວ່າ ເພິ່ນເປັນ “ນາຍຊ່າງຜູ້ຊໍານານ” ຜູ້ວາງຮາກຖານໃຫ້ຄົນອື່ນມາກໍ່ເທິງຮາກຖານນັ້ນ. ແຕ່ເພິ່ນບໍ່ໄດ້ຍົກຍໍຕົນເອງ ເພາະເພິ່ນໄດ້ກ່າວວ່າ: “ພວກເຮົາເປັນຜູ້ຮ່ວມກັນທໍາງານຂອງພຣະເຈົ້າ.” ເພິ່ນບໍ່ໄດ້ອວດອ້າງວ່າແມ່ນຍ້ອນສະຕິປັນຍາຂອງຕົນເອງ ແຕ່ຍອມຮັບວ່າຣິດອໍານາດຂອງພຣະເຈົ້າໄດ້ເຮັດໃຫ້ເພິ່ນສາມາດປະກາດຄວາມຈິງຖືກຕ້ອງຕາມນໍ້າພຣະໄທຂອງພຣະເຈົ້າ. ເພິ່ນໄດ້ສາມັກຄີກັບພຣະຄຣິສ ຜູ້ເປັນພຣະອາຈານຂອງອາຈານທັງຫຼາຍ ຈຶ່ງສາມາດສອນປັນຍາຂອງພຣະເຈົ້າໃຫ້ແຖດເໝາະກັບຄວາມຕ້ອງການຂອງທຸກຊົນຊັ້ນ ເຊິ່ງສາມາດນໍ້າໃຊ້ໄດ້ໃນທຸກຍຸກທຸກສະໄໝ, ທຸກສະຖານທີ່, ແລະ ທຸກສະຖານະການ. {AA 303.1}

// {AA 303.2}

ຄຣິສຕະຈັກແຫ່ງເມືອງໂກຣິນໂທມີຄວາມບາບຮ້າຍແຮງຫຼາຍປະການ. ໜຶ່ງໃນນັ້ນແມ່ນການຫັນກັບໄປຖືຕາມຮີດຄອງປະເພນີອັນຕໍ່າຊ້າຂອງໄທເມືອງທີ່ບໍ່ຮູ້ຈັກພຣະເຈົ້າ. ຜູ້ເຊື່ອຄົນໜຶ່ງເຮັດຊົ່ວຊ້າຫຼາຍ ແມ່ນແຕ່ຄົນຕ່າງຊາດກໍຍັງຕັດສິນວ່າເປັນການກະທໍາທີ່ຊົ່ວຊ້າທີ່ສຸດ. ໂປໂລໄດ້ຮຽກຮ້ອງໃຫ້ “ກໍາຈັດຄົນຊົ່ວຊ້ານີ້ໃຫ້ອອກໄປຈາກພວກເຈົ້າເສຍ.” ແລະ ເຕືອນພວກເຂົາວ່າ: “ພວກເຈົ້າກໍຮູ້ວ່າ ເຊື້ອແປ້ງແຕ່ໜ້ອຍດຽວກໍເຮັດໃຫ້ແປ້ງນວດຟູຂຶ້ນທັງກ້ອນໄດ້. ດ້ວຍເຫດນັ້ນ ຈົ່ງຊໍາລະບາບກໍາອັນເປັນເຊື້ອເກົ່າອອກໄປເສຍ ແລ້ວພວກເຈົ້າກໍຈະເປັນເໝືອນແປ້ງນວດກ້ອນໃໝ່ ໂດຍບໍ່ມີເຊື້ອແປ້ງແລ້ວ.” {AA 303.2}
ຄວາມຜິດຮ້າຍແຮງອີກປະການໜຶ່ງແມ່ນ ສະມາຊິກຟ້ອງຮ້ອງກັນຂຶ້ນສານ. ພຣະຄໍາພີໄດ້ໃຫ້ທິດທາງຢ່າງພຽງພໍໃນການແກ້ໄຂຂໍ້ຜິດພ້ອງຕ້ອງຖຽງກັນໃນຄຣິສຕະຈັກ. ພຣະເຢຊູເອງຊົງສອນຢ່າງຈະແຈ້ງກ່ຽວກັບວິທີແກ້ໄຂບັນຫາດັ່ງກ່າວ ໂດຍຊົງກ່າວວ່າ: “ຖ້າພີ່ນ້ອງຂອງເຈົ້າເຮັດບາບຕໍ່ສູ້ເຈົ້າ ຈົ່ງໄປຕັກເຕືອນລາວໃຫ້ຮູ້ຄວາມຜິດດ້ວຍຕົນເອງກັບລາວເທົ່ານັ້ນ ຖ້າລາວຍອມຟັງເຈົ້າ ກໍໄດ້ພີ່ນ້ອງຄືນມາ. ແຕ່ຖ້າລາວບໍ່ຟັງເຈົ້າ ຈົ່ງນໍາເອົາຄົນໜຶ່ງຫຼືສອງຄົນໄປກັບເຈົ້າ ເພື່ອໃຫ້ເປັນພະຍານສອງຫຼືສາມປາກ ເພື່ອວ່າທຸກໆຖ້ອຍຄໍານັ້ນຈະລວມເປັນຫຼັກຖານ. ແຕ່ຖ້າລາວບໍ່ຍອມຟັງຄົນເຫຼົ່ານັ້ນ ຈົ່ງໄປແຈ້ງເລື່ອງທັງໝົດຕໍ່ຄຣິສຕະຈັກ ແລະ ຖ້າລາວບໍ່ຟັງຄຣິສຕະຈັກ ກໍໃຫ້ຖືວ່າຄົນນັ້ນເປັນເໝືອນຄົນບໍ່ເຊື່ອພຣະເຈົ້າ ແລະ ເປັນເໝືອນຄົນເກັບພາສີ. ດັ່ງນັ້ນ ເຮົາຈຶ່ງບອກພວກເຈົ້າຕາມຄວາມຈິງວ່າ ສິ່ງໃດທີ່ພວກເຈົ້າຈະຜູກມັດໄວ້ເທິງແຜ່ນດິນໂລກນີ້ ສິ່ງນັ້ນກໍຈະຖືກຜູກມັດໄວ້ໃນສະຫວັນ ແລະ ສິ່ງໃດທີ່ພວກເຈົ້າແກ້ໃນແຜ່ນດິນໂລກນີ້ ສິ່ງນັ້ນກໍຈະຖືກແກ້ໃຫ້ຫຼຸດເສຍແລ້ວໃນສະຫວັນເໝືອນກັນ.” (ມັດທາຍ 18:15-18.) {304.1}

// {AA 304.2}

ຕໍ່ຜູ້ເຊື່ອໃນເມືອງໂກຣິນໂທທີ່ບໍ່ຟັງຄໍາແນະນໍານີ້ ເພິ່ນໄດ້ຕັກເຕືອນ ແລະ ຕໍາໜິຕິຕຽນຢ່າງຈະແຈ້ງ ແລະ ແນ່ນອນວ່າ: “ຖ້າຜູ້ໃດໃນພວກເຈົ້າເປັນຄວາມກັນ ຈະກ້າໄປສູ້ຄວາມກັນຕໍ່ໜ້າຄົນທີ່ບໍ່ເຊື່ອພຣະເຈົ້າ ແລະ ບໍ່ແມ່ນຕໍ່ໜ້າໄພ່ພົນຂອງພຣະເຈົ້າບໍ? ພວກເຈົ້າບໍ່ຮູ້ບໍວ່າ ໄພ່ພົນຂອງພຣະເຈົ້າຈະຕັດສິນໂລກ? ຖ້າພວກເຈົ້າຈະຕັດສິນໂລກ ພວກເຈົ້າຈະບໍ່ສາມາດຕັດສິນເລື່ອງເລັກນ້ອຍເຊັ່ນນີ້ບໍ? ພວກເຈົ້າບໍ່ຮູ້ບໍວ່າພວກເຮົາຈະຕັດສິນບັນດາເທວະດາ? ຫຼາຍກວ່ານັ້ນອີກເທົ່າໃດ ເຮົາສົມຄວນທີ່ຈະຕັດສິນເລື່ອງໃນຊີວິດນີ້. ເມື່ອພວກເຈົ້າເປັນຄວາມກັນໃນເລື່ອງຊີວິດນີ້, ເປັນຫຍັງພວກເຈົ້າຈຶ່ງເອົາຄົນທີ່ຄຣິສຕະຈັກບໍ່ນັບຖືມາຕັ້ງໄວ້ເປັນຜູ້ຕັດສິນ? ເຮົາກ່າວດັ່ງນີ້ກໍເພື່ອໃຫ້ພວກເຈົ້າເກີດຄວາມລະອາຍໃຈ ໃນພວກເຈົ້າບໍ່ມີຈັກຄົນໜຶ່ງບໍທີ່ມີປັນຍາພໍທີ່ຈະສາມາດຕັດສິນຄວາມລະຫວ່າງພີ່ນ້ອງ? ແຕ່ພີ່ນ້ອງກັບພີ່ນ້ອງດ້ວຍກັນຕ້ອງໄປສູ້ຄວາມກັນໃຫ້ຄົນທີ່ບໍ່ເຊື່ອຕັດສິນຊັ້ນບໍ? ທີ່ເຈົ້າທັງຫຼາຍມີຄະດີກ່ຽວຂ້ອງກັນ ແລະ ກັນນັ້ນ ກໍເປັນການຂາດສິນທໍາແທ້. ເປັນຫຍັງພວກເຈົ້າຈຶ່ງບໍ່ທົນເອົາ?…ແຕ່ພວກເຈົ້າຍັງເຮັດຮ້າຍຕໍ່ກັນ ແລະ ກັນ ແລະ ສໍ້ໂກງກັນໃນລະຫວ່າງພວກພີ່ນ້ອງຂອງຕົນ. ພວກເຈົ້າບໍ່ຮູ້ບໍວ່າ ຄົນຊົ່ວຊ້າອະທໍາຈະບໍ່ມີສ່ວນໃນຣາຊອານາຈັກຂອງພຣະເຈົ້າ?” {AA 304.2}

// {AA 305.1}

ຊາຕານພະຍາຍາມຢູ່ຕະຫຼອດເວລາເພື່ອຍຸແຍ່ໃຫ້ຄົນຂອງພຣະເຈົ້າບໍ່ເຊື່ອໝັ້ນກັນ, ບາດໝາງກັນ, ແລະ ເຈດຕະນາຮ້າຍຕໍ່ກັນ. ພວກເຮົາຈະຖືກລໍ້ລວງຢູ່ເລື່ອຍໆໃຫ້ຮູ້ສຶກວ່າສິດທິຂອງຕົນຖືກລະເມີດ. ເຖິງແມ່ນວ່າບໍ່ມີມູນເຫດກໍຕາມ ແຕ່ຄົນເຮົາກໍຍັງຖືກທົດລອງໃຈໃນເລື່ອງນີ້ຢູ່. ຜູ້ທີ່ຮັກຕົນເອງຫຼາຍກວ່າຮັກພຣະຄຣິສ ແລະ ວຽກງານຂອງພຣະອົງຈະຖືເອົາຜົນປະໂຫຍດຂອງຕົນເປັນໃຫຍ່ ແລະ ເຮັດທຸກວິຖີທາງເພື່ອປົກປ້ອງ ແລະ ຮັກສາຜົນປະໂຫຍດສ່ວນຕົວ. ແມ່ນແຕ່ຄຣິສຕຽນທີ່ດີກໍຍັງມີຄວາມທະນົງໂຕ ແລະ ຖືເລື່ອງສັກສີຈົນເປັນອຸປະສັກຂັດຂວາງໃນການໄປຫາຜູ້ທີ່ເຮັດຜິດ ເພື່ອໂອ້ລົມຕັກເຕືອນຕາມທາງຂອງພຣະຄຣິສ ແລະ ອະທິຖານເຜື່ອກັນ ແລະ ກັນ. ເມື່ອມີພີ່ນ້ອງເຮັດຜິດຕໍ່ຕົນເອງ ບາງຄົນໃຊ້ກົດໝາຍແທນທີ່ຈະໃຊ້ຫຼັກການຂອງພຣະເຢຊູ. {AA 305.1}

// {AA 305.2}

ຄຣິສຕຽນບໍ່ຄວນຟ້ອງກັນຂຶ້ນສານ ເມື່ອສະມາຊິກເປັນຄວາມກັນ ແຕ່ຄວນຕັດສິນກັນເອງ ຫຼືໃຫ້ຄຣິສຕະຈັກເປັນຝ່າຍຕັດສິນ ໂດຍໃຫ້ສອດຄ່ອງກັບຄໍາສອນຂອງພຣະຄຣິສ. ເຖິງແມ່ນໃນກໍລະນີທີ່ບໍ່ໄດ້ຮັບຄວາມເປັນທຳ ແຕ່ຜູ້ທີ່ເຊື່ອອົງພຣະຊູຜູ້ສຸພາບອ່ອນໂຍນຈະອົດທົນ “ຍອມໃຫ້ພວກເຂົາໂກງຕົນເອງ” ດີກວ່າເຮັດໃຫ້ເລື່ອງລາວຄວາມຜິດຂອງພີ່ນ້ອງໂດງດັ່ງອອກໄປສູ່ພາຍນອກ. {AA 305.2}

// {AA 306.1}

ການຟ້ອງຮ້ອງຂຶ້ນສານຂອງພີ່ນ້ອງສະມາຊິກດ້ວຍກັນເປັນເຫດໃຫ້ມີການດູຖູກຄວາມຈິງຂອງພຣະເຈົ້າ. ຄຣິສຕຽນຜູ້ທີ່ເກາະກັນຂຶ້ນສານ ເຮັດໃຫ້ຄຣິສຕະຈັກຖືກສັດຕູເຍາະເຍີ້ຍ ແລະ ອໍານາດແຫ່ງຄວາມມືດໄດ້ຮັບໄຊຊະນະ. ເໝືອນວ່າພວກເຂົາໄດ້ແທງພຣະຄຣິສໃຫ້ມີບາດແຜຂຶ້ນໃໝ່ ແລະ ເຮັດໃຫ້ພຣະອົງຕ້ອງເສຍກຽດ. ການບໍ່ຟັງອໍານາດຂອງຄຣິສຕະຈັກຖືວ່າເປັນການໝິ່ນປະໝາດພຣະເຈົ້າ ຜູ້ຊົງປະທານອໍານາດໃຫ້ແກ່ຄຣິສຕະຈັກ. {AA 306.1}

// {AA 306.2}

ໃນຈົດໝາຍຂຽນເຖິງຜູ້ເຊື່ອໃນເມືອງໂກຣິນໂທນີ້ ໂປໂລສະແດງໃຫ້ເຫັນອໍານາດຂອງພຣະຄຣິສທີ່ສາມາດປົກປ້ອງພວກເຂົາຈາກການເຮັດຊົ່ວ. ເພິ່ນຮູ້ວ່າຖ້າພວກເຂົາປະຕິບັດຕາມເງື່ອນໄຂທີ່ວາງອອກ ພວກເຂົາຈະເຂັ້ມແຂງໃນກໍາລັງຂອງພຣະເຈົ້າອົງຍິ່ງໃຫຍ່. ເພື່ອຊ່ວຍໃຫ້ພວກເຂົາພົ້ນຈາກການເປັນທາດຂອງຄວາມບາບ ແລະ ເຂົ້າສູ່ຄວາມບໍລິສຸດຢ່າງຄົບຖ້ວນ ໂດຍຄວາມຢໍາເກງພຣະເຈົ້າ ໂປໂລໄດ້ເຕືອນສະຕິພວກເຂົາໃຫ້ຈື່ຈໍາຄໍາປະຕິຍານຕົນທີ່ກ່າວໄວ້ໃນເວລາເລີ່ມຕົ້ນເຊື່ອພຣະຄຣິສ; ພຣະອົງເປັນຜູ້ທີ່ພວກເຂົາອຸທິດຊີວິດໃຫ້ເມື່ອຄາວຮັບເຊື່ອ. ເພິ່ນຈຶ່ງກ່າວວ່າ: “ພວກເຈົ້າເປັນຂອງພຣະຄຣິສ.” “ເຈົ້າທັງຫຼາຍບໍ່ໄດ້ເປັນເຈົ້າຂອງຕົວເຈົ້າເອງ. ພຣະເຈົ້າໄດ້ຊົງຊື້ພວກເຈົ້າມາດ້ວຍລາຄາສູງ. ສະນັ້ນ ຈົ່ງຖວາຍພຣະກຽດແກ່ພຣະເຈົ້າດ້ວຍຮ່າງກາຍຂອງຕົນ.” {AA 306.2}

// {AA 306.3}

ອາຈານໂປໂລກ່າວຢ່າງຈະແຈ້ງເຖິງຜົນຂອງການຫັນໜີຈາກຊີວິດອັນບໍລິສຸດໄປສູ່ການປະພຶດອັນເສື່ອມໂຊມຂອງຊາວໂລກທີ່ບໍ່ນັບຖືພຣະເຈົ້າ ໂດຍຂຽນວ່າ: “ຈົ່ງຢ່າເຂົ້າໃຈຜິດວ່າ ຄົນຜິດຊາຍຍິງ ຄົນຂາບໄຫວ້ຮູບເຄົາລົບ ຄົນຫຼິ້ນຊູ້ສູ່ຜົວເມຍ ໂສເພນີ້ຊາຍ ແລະ ຍິງ ພວກຮັກຮ່ວມເພດ, ຄົນຂີ້ລັກ ຄົນຂີ້ໂລບ ຄົນຂີ້ເຫຼົ້າ ຄົນເວົ້າໃສ່ຮ້າຍປ້າຍສີ ຫຼືຄົນສໍ້ໂກງກໍດີ ຄົນເຫຼົ່ານີ້ຈະບໍ່ມີສ່ວນໃນຣາຊອານາຈັກຂອງພຣະເຈົ້າ.” ໂປໂລຂໍຮ້ອງໃຫ້ພວກເຂົາຫຼີກເວັ້ນຈາກຄວາມຕໍ່າຊ້າຕ່າງໆ. ເພິ່ນໄດ້ຖາມວ່າ: “ພວກເຈົ້າບໍ່ຮູ້ບໍວ່າ ຮ່າງກາຍຂອງພວກເຈົ້າເປັນວິຫານຂອງພຣະວິນຍານບໍລິສຸດເຈົ້າ ອົງຊົງສະຖິດຢູ່ໃນພວກເຈົ້າ ເຊິ່ງພວກເຈົ້າໄດ້ຮັບຈາກພຣະເຈົ້າ?” {AA 306.3}

// {AA 307.1}

ໂປໂລເປັນຄົນທີ່ມີຄວາມສະຫຼາດສູງ ແຕ່ໃນຄະນະດຽວກັນຊີວິດຂອງເພິ່ນກໍສະແດງໃຫ້ເຫັນວ່າເພິ່ນມີສະຕິປັນຍາອັນຫາຍາກ ເຊິ່ງສະຕິປັນຍານີ້ໄດ້ເຮັດໃຫ້ເພິ່ນມີຄວາມເຂົ້າໃຈ ແລະ ຄວາມເຫັນອົກເຫັນໃຈ ເຮັດໃຫ້ເພິ່ນໃກ້ຊິດກັບຄົນອື່ນໄດ້ດີ ເປັນການເປີດໂອກາດໃຫ້ສົ່ງເສີມພວກເຂົາໃຫ້ດິ້ນຮົນເພື່ອຊີວິດທີ່ມີຄວາມສູງສົ່ງຂຶ້ນກວ່າເກົ່າ. ຈິດໃຈຂອງເພິ່ນເຕັມໄປດ້ວຍຄວາມຮັກທີ່ຈິງຈັງຕໍ່ຜູ້ເຊື່ອຊາວໂກຣິນໂທ. ເພິ່ນຢາກເຫັນພວກເຂົາສະແດງຄວາມສັດທາທີ່ອອກມາຈາກຈິດໃຈ ເພື່ອຄຸ້ມກັນພວກເຂົາຈາກການທົດລອງ. ເພິ່ນຮູ້ວ່າໃນທຸກບາດກ້າວ ພວກເຂົາຈະຖືກກໍາລັງຂອງຊາຕານຂັດຂວາງ ສະນັ້ນຈະຕ້ອງຕໍ່ສູ້ໃນແຕ່ລະມື້ແຕ່ລະວັນ. ພວກເຂົາຈະຕ້ອງປ້ອງກັນການໂຈມຕີແບບແອບໆຊ້ອນໆຂອງສັດຕູ ໂດຍການປະຖິ້ມນິໄສເກົ່າ ແລະ ຄວາມຢາກຝ່າຍເນື້ອໜັງ ແລະ ເຝົ້າລະວັງໂດຍການອະທິຖານ. ໂປໂລຮູ້ວ່າການພັດທະນາອຸປະນິໄສໃຫ້ສູງສົ່ງຕາມແບບຢ່າງຂອງພຣະຄຣິສເກີດຂຶ້ນໄດ້ຜ່ານການອະທິຖານຢ່າງຈິງຈັງ ແລະ ການເຝົ້າລະວັງສະໝໍ່າສະເໝີເທົ່ານັ້ນ ເພິ່ນຈຶ່ງພະຍາຍາມໃຫ້ພວກເຂົາເຂົ້າໃຈສິ່ງນີ້. ແຕ່ເພິ່ນກໍຍັງຮູ້ອີກວ່າ ຜ່ານພຣະຄຣິສຜູ້ຖືກຄຶງ ພວກເຂົາໄດ້ຮັບອໍານາດພຽງພໍເພື່ອປ່ຽນແປງຈິດໃຈ ແລະ ສາມາດນໍາໃຊ້ອໍານາດນັ້ນເພື່ອຕ້ານທານການລໍ້ລວງໃຫ້ເຮັດຜິດບາບທຸກຢ່າງໄດ້. ເມື່ອພວກເຂົາມີຄວາມເຊື່ອໃນພຣະເຈົ້າເປັນເຄື່ອງປ້ອງກັນ ແລະ ພຣະຄໍາຂອງພຣະອົງເປັນອາວຸດແລ້ວ ກໍຈະໄດ້ຮັບກໍາລັງທີ່ຈະປັດການໂຈມຕີຂອງສັດຕູອອກໄປ. {AA 307.1}

// {AA 307.2}

ຜູ້ເຊື່ອໃນເມືອງໂກຣິນໂທຈໍາເປັນຕ້ອງມີປະສົບການອັນເລິກເຊິ່ງກວ່າເກົ່າກ່ຽວກັບພຣະເຈົ້າ. ພວກເຂົາບໍ່ເຂົ້າໃຈລະອຽດວ່າ ການເບິ່ງສະຫງ່າຣາສີຂອງພຣະອົງເພື່ອຖືກປ່ຽນແປງນັ້ນໝາຍຄວາມວ່າຢ່າງໃດ. ພວກເຂົາໄດ້ເຫັນສະຫງ່າຣາສີຂອງພຣະເຈົ້າພຽງແຕ່ໜ້ອຍດຽວ ດັ່ງແສງອາລຸນໃນຍາມເຊົ້າ. ໂປໂລປາຖະໜາໃຫ້ພວກເຂົາຮັບການເຕີມເຕັມດ້ວຍຄວາມສົມບູນຂອງພຣະເຈົ້າ ໃຫ້ບາກບັ່ນຕໍ່ໄປເພື່ອຮູ້ຈັກພຣະອົງຜູ້ທີ່ຈະສະເດັດມາດັ່ງແສງອາລຸນ ແລະ ໃຫ້ຮໍ່າຮຽນຈາກພຣະອົງຈົນພວກເຂົາໄດ້ຮັບແສງອັນຮຸ່ງແຈ້ງໃນຍາມທ່ຽງ ຄືຄວາມເຂົ້າໃຈໃນຂ່າວປະເສີດຢ່າງຄົບຖ້ວນ. {AA 307.2}
