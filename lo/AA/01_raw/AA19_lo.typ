= 19

== ຄົນຢິວກັບຄົນຕ່າງຊາດ

==== ອີງຕາມ ກິດຈະການ 15:1–35.

// {AA 188.1}

ພໍກັບຈາກການປະກາດ ມາຮອດເມືອງອັນຕີໂອເຂຍ ແຂວງຊີເຣຍ ໂປໂລກັບບາຣະນາບາກໍຖືໂອກາດເອີ້ນຜູ້ເຊື່ອມາປະຊຸມ “ແລ້ວໄດ້ເລົ່າສູ່ພີ່ນ້ອງຟັງເຖິງທຸກຢ່າງ ທີ່ພຣະເຈົ້າຊົງສະຖິດ ແລະ ໄດ້ຊົງກະທໍາສໍາລັບຕົນ ແລະ ການທີ່ພຣະເຈົ້າເປີດປະຕູແຫ່ງຄວາມເຊື່ອໃຫ້ຄົນຕ່າງຊາດເຂົ້າມາ.” (ກິດຈະການ 14:27) ຄຣິສຕະຈັກໃນເມືອງອັນຕີໂອເຂຍເປັນຄຣິສຕະຈັກໃຫຍ່ ແລະ ກໍາລັງແຜ່ຂະຫຍາຍຕົວ ທັງເປັນສູນກາງການປະກາດທີ່ສໍາຄັນໜຶ່ງຂອງກຸ່ມຜູ້ເຊື່ອ. ສະມາຊິກຂອງຄຣິສຕະຈັກນີ້ປະກອບດ້ວຍຫຼາຍກຸ່ມຄົນ ມີທັງຄົນຢິວ ແລະ ຄົນຕ່າງຊາດ. {AA 188.1}

// {AA 188.2}

ເມື່ອພວກອັກຄະສາວົກຮ່ວມມືກັບຜູ້ນໍາ ແລະ ສະມາຊິກຄຣິສຕະຈັກເມືອງອັນຕີໂອເຂຍເພື່ອປະກາດຢ່າງຈິງຈັງ ໄດ້ມີພວກຢິວບາງຄົນມາຈາກແຂງຢູດາຍໃນຄະນະຟາຣີຊາຍມາປັ່ນປ່ວນໃຫ້ສະມາຊິກຜູ້ເຊື່ອທີ່ເປັນຄົນຕ່າງຊາດວຸ້ນວາຍ. ພວກອາຈານຢິວເຫຼົ່ານັ້ນຢືນຢັນວ່າ ຄົນຕ່າງຊາດຕ້ອງເຂົ້າພິທີຕັດ ແລະ ປະຕິບັດຕາມກົດບັນຍັດຂອງໂມເຊທັງໝົດເທົ່ານັ້ນຈຶ່ງຈະໄດ້ຮັບຄວາມພົ້ນ. {AA 188.2}

// {AA 189.1}

ໂປໂລກັບບາຣະນາບາຕໍ່ຕ້ານຄຳສອນເທັດນີ້ທັນທີ ແລະ ບໍ່ເຫັນດີໃຫ້ພີ່ນ້ອງຄຣິສຕະຈັກທີ່ເປັນຄົນຕ່າງຊາດຖືຮັກສາສິ່ງເຫຼົ່ານັ້ນ. ໃນຂະນະດຽວກັນ ຜູ້ເຊື່ອຊາວຢິວບາງຄົນເຫັນດີນໍາພີ່ນ້ອງຊາວຢິວມາຈາກແຂວງຢູດາຍ. {AA 189.1}

// {AA 189.2}

ຜູ້ເຊື່ອທີ່ເປັນຊາວຢິວສ່ວນຫຼາຍຊັກຊ້າໃນການຮັບເອົາສິ່ງໃໝ່ຈາກພຣະເຈົ້າ. ອີງຕາມການປະກາດຂອງໂປໂລກັບບາຣະນາບາແລ້ວ ໃນທີ່ສຸດຜູ້ເຊື່ອທີ່ເປັນຄົນຕ່າງຊາດຈະມີຈໍານວນຫຼາຍກວ່າຜູ້ເຊື່ອທີ່ເປັນຊາວຢິວ. ສະນັ້ນຜູ້ເຊື່ອທີ່ເປັນຊາວຢິວຈຶ່ງຢ້ານວ່າ ຖ້າບໍ່ຮຽກຮ້ອງໃຫ້ຜູ້ເຊື່ອທີ່ເປັນຄົນຕ່າງຊາດປະຕິບັດຕາມເງື່ອນໄຂ ແລະ ກົດບັນຍັດຕ່າງໆຂອງຄົນຢິວແລ້ວ ເອກະລັກຂອງຊາດຕົນຈະຖືກທໍາລາຍ ແລະ ຫາຍໄປຈາກບັນດາຜູ້ທີ່ຮັບເອົາຂ່າວປະເສີດ. {AA 189.2}

// {AA 189.3}

ຄົນຢິວພູມໃຈໃນພິທີການຕ່າງໆຂອງພວກເຂົາຢູ່ສະເໝີ ເຊິ່ງພຣະເຈົ້າເປັນຜູ້ກຳນົດຂຶ້ນ. ຜູ້ຮັບເຊື່ອຫຼາຍຄົນຄິດວ່າ ເມື່ອພຣະເຈົ້າເອງເປັນຜູ້ກຳນົດທໍານຽມການນະມັດສະການໃຫ້ຄົນອິດສະຣາເອນ ຄົງເປັນໄປບໍ່ໄດ້ທີ່ພຣະອົງຈະປ່ຽນລາຍລະອຽດຂອງຂໍ້ກຳນົດເຫຼົ່າ. ພວກເຂົາຈຶ່ງຮຽກຮ້ອງໃຫ້ສອດແຊກກົດບັນຍັດ ແລະ ພິທີການຂອງຄົນຢິວເຂົ້າໃນການນະມັດສະການຂອງຄຣິສຕຽນ. ພວກເຂົາຮັບຮູ້ຊ້າວ່າ ພິທີຖວາຍບູຊາຕ່າງໆບົ່ງບອກເຖິງການສິ້ນພຣະຊົນແຫ່ງພຣະບຸດຂອງພຣະເຈົ້າ ເຊິ່ງກໍໄດ້ເກີດຂຶ້ນແລ້ວ. ພິທີກໍາ ພິທີການຕ່າງໆ ອັນເປັນຮູບເງົາສັນຍະລັກທີ່ກຳນົດຂຶ້ນໃນສະໄໝໂມເຊກໍບໍ່ມີຜົນບັງຄັບອີກຕໍ່ໄປ. {AA 189.3}

// {AA 190.1}

ກ່ອນຮັບເຊື່ອ ໂປໂລຖືວ່າຕົນເອງເປັນຄົນສົມບູນ “ໃນດ້ານຄວາມຊອບທໍາ ເຊິ່ງມີຢູ່ໂດຍກົດບັນຍັດ.” (ຟີລິບປອຍ 3:6) ແຕ່ຫຼັງຈາກປ່ຽນແປງຈິດໃຈແລ້ວ ໂປໂລໄດ້ເຂົ້າໃຈຈະແຈ້ງກ່ຽວກັບພຣະເຢຊູ ອົງເປັນພຣະຜູ້ຊ່ວຍໃຫ້ພົ້ນຂອງມະນຸດຊາດ ລວມທັງຄົນຢິວກັບຄົນຕ່າງຊາດ ແລະ ໄດ້ຮຽນຮູ້ຄວາມແຕກຕ່າງລະຫວ່າງຄວາມເຊື່ອອັນມີຊີວິດ ແລະ ຄວາມເຄັ່ງຄັດໃນພິທີການທີ່ຕາຍແລ້ວ. ສໍາລັບຂ່າວປະເສີດແລ້ວ ພິທີກໍາ ແລະ ພິທີການຕ່າງໆຂອງຊາວອິດສະຣາເອນມີຄວາມໝາຍຄວາມສໍາຄັນອັນໃໝ່ ແລະ ເລິກຊຶ້ງກວ່າເກົ່າ. ຄວາມໝາຍທີ່ບົ່ງຊ້ອນຢູ່ໃນພິທີກໍາ ແລະ ພິທີການເຫຼົ່ານັ້ນໄດ້ສໍາເລັດລົງແລ້ວ ແລະ ຜູ້ທີ່ຮັບເອົາຂ່າວປະເສີດກໍບໍ່ຈໍາເປັນຕ້ອງຖືຮັກສາອີກຕໍ່ໄປ. ແຕ່ສໍາລັບພຣະບັນຍັດສິບປະການ ເປັນສິ່ງທີ່ປ່ຽນແປງບໍ່ໄດ້ ໂປໂລເອງກໍຍັງຖືຮັກສາ ທັງໃນຈິດໃຈ ແລະ ໃນການປະຕິບັດ. {AA 190.1}

// {AA 190.2}

ຄຣິສຕະຈັກໃນເມືອງອັນຕີໂອເຂຍໄດ້ສົນທະນາ ແລະ ຖົກຖຽງກັນຫຼາຍໃນເລື່ອງພິທີຕັດ. ໃນທີ່ສຸດ ສະມາຊິກຜູ້ເຊື່ອກໍຕົກລົງສົ່ງໂປໂລກັບບາຣະນາບາພ້ອມດ້ວຍສະມາຊິກຜູ້ທີ່ໜ້າເຊື່ອຖືບາງຄົນໄປກຸງເຢຣູຊາເລັມ ເພື່ອຂໍຄໍາຄິດເຫັນຈາກພວກອັກຄະສາວົກ ແລະ ພວກເຖົ້າແກ່ ເພາະຢ້ານວ່າ ຖ້າຖຽງກັນຫຼາຍ ບັນຫາດັ່ງກ່າວຈະສ້າງຄວາມແຕກແຍກ. ໃນທີ່ນັ້ນ ພວກເພິ່ນໄດ້ພົບຜູ້ຕ່າງໜ້າຄຣິສຕະຈັກຈາກບ່ອນຕ່າງໆ ແລະ ຜູ້ທີ່ເດີນທາງມາເພື່ອສະເຫຼີມສະຫຼອງເທດສະການ. ໃນຂະນະດຽວກັນ ສະມາຊິກທຸກຄົນຕ້ອງຍຸຕິການຖົກຖຽງກັນ ຈົນກວ່າຈະໄດ້ຮັບຄໍາຄິດຄໍາເຫັນຈາກສະພາໃຫຍ່. ແລ້ວຄຣິສຕະຈັກຕ່າງໆທົ່ວທຸກບ່ອນຈະຕ້ອງຍອມຮັບການຕັດສິນດັ່ງກ່າວ. {AA 190.2}

// {AA 190.3}

ຝ່າຍໂປໂລກັບບາຣະນາບາກັບພວກທີ່ເດີນທາງໄປນຳໄດ້ແວ່ຢ້ຽມຢາມຜູ້ເຊື່ອໃນເມືອງຕ່າງໆຕາມທາງໄປກຸງເຢຣູຊາເລັມ ແລະ ໜຸນໃຈພວກເຂົາດ້ວຍພຣະພອນຂອງພຣະເຈົ້າທີ່ຊົງປະທານໃຫ້ໃນວຽກງານການປະກາດ ແລະ ການຮັບເຊື່ອຂອງຄົນຕ່າງຊາດ. {AA 190.3}

// {AA 191.1}

ເມື່ອໄປຮອດກຸງເຢຣູຊາເລັມແລ້ວ ພວກເພິ່ນໄດ້ພົບປະໂອ້ລົມນໍາພີ່ນ້ອງຕົວແທນຈາກຄຣິສຕະຈັກຕ່າງໆ ທີມາປະຊຸມໃນຂະນະນັ້ນ ແລະ ເລົ່າຄວາມສໍາເລັດໃນການປະກາດໃຫ້ຄົນຕ່າງຊາດສູ່ພວກເຂົາຟັງ. ຈາກນັ້ນກໍໄດ້ອະທິບາຍຢ່າງຈະແຈ້ງລະອຽດກ່ຽວກັບບັນຫາຄວາມສັບສົນທີ່ເກີດຂຶ້ນຫຼັງຈາກມີກຸ່ມຟາຣິຊາຍທີ່ຮັບເຊື່ອບາງຄົນມາປັ່ນປວນທີ່ເມືອງອັນຕີໂອເຂຍວ່າ ຜູ້ຮັບເຊື່ອຄົນຕ່າງຊາດຕ້ອງເຂົ້າພິທີຕັດ ແລະ ຖືຮັກສາກົດບັນຍັດຂອງໂມເຊຈຶ່ງຈະລອດພົ້ນໄດ້. {AA 191.1}

// {AA 191.2}

ທີ່ປະຊຸມໄດ້ປຶກສາຫາລືບັນຫາດັ່ງກ່າວຢ່າງຮ້ອນຮົນ. ນອກຈາກບັນຫາພິທີຕັດແລ້ວ ຍັງມີບັນຫາກ່ຽວຂ້ອງອື່ນໆອີກທີ່ຕ້ອງພິຈາລະນາຢ່າງລະອຽດ. ໜຶ່ງໃນບັນຫາເຫຼົ່ານັ້ນແມ່ນ ທ່າທີຂອງຄຣິສຕະຈັກຕໍ່ການກິນຊີ້ນທີ່ຖືກຖວາຍໃຫ້ຮູບເຄົາລົບ. ຜູ້ຮັບເຊື່ອຄົນຕ່າງຊາດຫຼາຍຄົນອາໄສຢູ່ທ່າມກາງຄົນງົມງວາຍທີ່ຍັງບໍ່ຮູ້ຄວາມຈິງ ທີ່ຖວາຍສັດ ແລະ ເຄື່ອງບູຊາແກ່ຮູບເຄົາລົບຢູ່ສະເໝີ. ພວກປະໂຣຫິດຂອງຄົນນອກຮີດໄດ້ຊີ້ນ ແລະ ເຄື່ອງຂອງຈໍານວນຫຼາຍ ແລະ ເອົາໄປຂາຍໃຫ້ປະຊາຊົນ. ຜູ້ຮັບເຊື່ອຢິວຢ້ານວ່າ ຜູ້ຮັບເຊື່ອຄົນຕ່າງຊາດຈະເຮັດໃຫ້ສາສະໜາຄຣິສເສື່ອມເສຍ ຍ້ອນການຊື້ຫຼືບໍລິໂພກສິ່ງຂອງທີ່ຖືກຖວາຍໃຫ້ຮູບເຄົາລົບແລ້ວ ເຊິ່ງຖືວ່າເປັນການເຫັນດີນໍາການນະມັດສະການຮູບເຄົາລົບເຫຼົ່ານັ້ນ. {AA 191.2}

// {AA 191.3}

ໃນຂະນະດຽວກັນ ຄົນຕ່າງຊາດລຶ້ງເຄີຍກັບການກິນຊີ້ນສັດທີ່ຖືກຮັດຄໍ ແຕ່ພຣະເຈົ້າໄດ້ສອນຄົນຢິວໃຫ້ລະມັດລະວັງໃນການຂ້າສັດເປັນອາຫານ ຄືຕ້ອງໃຫ້ເລືອດໄຫຼອອກຈົນໝົດ ຖ້າບໍ່ດັ່ງນັ້ນ ຖືວ່າຊີ້ນທີ່ໄດ້ມາບໍ່ເໝາະສົມທີ່ຈະເອົາມາປຸງແຕ່ງເປັນອາຫານ. ພຣະເຈົ້າຊົງມອບຄໍາສອນນີ້ແກ່ຄົນຢິວ ເພື່ອໃຫ້ພວກເຂົາມີສຸຂະພາບດີ. ຄົນຢິວຈຶ່ງຖືວ່າການກິນເລືອດເປັນຄວາມບາບ. ພວກເຂົາຖືວ່າເລືອດແມ່ນຊີວິດ ແລະ ເລືອດຕົກຢາງອອກກໍຍ້ອນຄວາມບາບ. {AA 191.3}

// {AA 192.1}

ໃນທາງກົງກັນຂ້າມ ຄົນຕ່າງຊາດໂຕ່ງເອົາເລືອດທີ່ອອກມາຈາກສັດບູຊາ ເພື່ອນຳມາປຸງແຕ່ງເປັນອາຫານ. ຄົນຢິວບໍ່ເຊື່ອວ່າພວກຕົນຄວນປ່ຽນທໍານຽມທີ່ພຣະເຈົ້າຊົງກຳນົດໄວ້. ສະນັ້ນ ເມື່ອເປັນເຊັ່ນນີ້ ຖ້າຄົນຢິວກິນເຂົ້າຮ່ວມພາກັບຄົນຕ່າງຊາດກໍຈະຕົກໃຈ ແລະ ໂກດເຄືອງ. {AA 192.1}

// {AA 192.2}

ຄົນຕ່າງຊາດ ໂດຍສະເພາະແມ່ນຄົນກຣີກ ເປັນຄົນໄຮ້ສິນທໍາທີ່ສຸດ ແລະ ມີຄວາມສຽງສູງທີ່ຈະຮັບເຊື່ອໂດຍບໍ່ໄດ້ປະຖິ້ມພຶດຕິກໍາບາບ. ຜູ້ເຊື່ອຊາວຢິວຍອມຮັບພຶດຕະກໍາຂອງຄົນຕ່າງຊາດບໍ່ໄດ້ ຍ້ອນຄົນຕ່າງຊາດບໍ່ຖືວ່າ ຄວາມໄຮ້ສິນທໍາເປັນເລື່ອງຜິດ. ດັ່ງນັ້ນ ພວກຜູ້ເຊື່ອຢິວຈຶ່ງຖືວ່າ ດີທີ່ສຸດແມ່ນໃຫ້ຄົນຕ່າງຊາດເຂົ້າພິທີຕັດ ແລະ ຖືຮັກສາກົດບັນຍັດຂອງໂມເຊ ເພື່ອພິສູດຄວາມຈິງໃຈ ແລະ ຄວາມສັດທາ. ພວກເຂົາຄິດວ່າວິທີນີ້ຈະປ້ອງກັນບໍ່ໃຫ້ຄຣິສຕະຈັກມີສະມາຊິກທີ່ບໍ່ຮັບເຊື່ອໝົດໃຈ ແລະ ປ້ອງກັນບໍ່ໃຫ້ຄຣິສຕະຈັກເສື່ອມເສຍຍ້ອນຄວາມໄຮ້ສິນທໍາ ແລະ ຄວາມເກີນຂອບເຂດຂອງຄົນຕ່າງຊາດ. {AA 192.2}

// {AA 192.3}

ຄວາມຊັບຊ້ອນຂອງບັນຫາເຮັດໃຫ້ທີ່ປະຊຸມຕັດສິນໃຈໄດ້ຍາກ. ທີ່ຈິງພຣະວິນຍານບໍຣິສຸດໄດ້ແກ້ໄຂບັນຫາໃຫ້ແລ້ວ ເຊິ່ງຖືວ່າເປັນບັນຫາທີ່ຈະກະທົບເຖິງຄວາມຈະເລີນຮຸ່ງເຮືອງ ແລະ ແມ່ນກະທັງຄວາມຢູ່ລອດຂອງຄຣິສຕະຈັກ. {AA 192.3}

// {AA 192.4}

“ຫຼັງຈາກໂຕ້ຖຽງກັນເປັນເວລາຍືດຍາວແລ້ວ ເປໂຕກໍລຸກຂຶ້ນ ແລະ ກ່າວວ່າ, ‘ພີ່ນ້ອງທັງຫຼາຍເອີຍ ພວກເຈົ້າກໍຮູ້ຢູ່ວ່າ ເມື່ອເລີ່ມຕົ້ນທີ່ພຣະເຈົ້າໄດ້ເລືອກຂ້າພະເຈົ້າຈາກທ່າມກາງພວກເຈົ້າ ໃຫ້ປະກາດຂ່າວປະເສີດແກ່ຄົນຕ່າງຊາດ ເພື່ອວ່າພວກເຂົາຈະໄດ້ຍິນ ແລະ ຈະໄດ້ເຊື່ອ.’” ເປໂຕໄດ້ໃຫ້ເຫດຜົນວ່າ ພຣະວິນຍານບໍຣິສຸດຊົງໃຫ້ການຕິດສິນໃນເລື່ອງນີ້ແລ້ວ ໂດຍໄດ້ປະທານຣິດອໍານາດໃຫ້ທັງຄົນຕ່າງຊາດທີ່ບໍ່ເຂົ້າພິທີຕັດ ແລະ ຄົນຢິວທີ່ເຂົ້າພິທີຕັດຢ່າງເທົ່າທຽມກັນ. ເພິ່ນໄດ້ເລົ່ານິມິດໃຫ້ທີ່ປະຊຸມຟັງ ເຊິ່ງໃນນິມິດນັ້ນເປໂຕເຫັນແພລອຍລົງມາຈາກສະຫວັນ ມີສັດສີ່ຕີນເຕັມຢູ່ ແລະ ພຣະເຈົ້າໄດ້ສັ່ງໃຫ້ຂ້າກິນ. ເມື່ອເພິ່ນປະຕິເສດບໍ່ຍອມກິນຍ້ອນເປັນສັດບໍ່ສະອາດ ພຣະເຈົ້າໄດ້ກ່າວວ່າ: “ສິ່ງທີ່ພຣະເຈົ້າປະກາດວ່າຖືກຊໍາລະແລ້ວ ຢ່າຖືວ່າເປັນສິ່ງທີ່ຕ້ອງຫ້າມເລີຍ.” (ກິດຈະການ 10:15) {AA 192.4}

// {AA 193.1}

ເປໂຕອະທິບາຍຄວາມໝາຍຂອງນິມິດນັ້ນຢ່າງຈະແຈ້ງ ເຊິ່ງພຣະເຈົ້າຊົງນໍາໃຫ້ເພິ່ນເຂົ້າໃຈທັນທີຫຼັງຈາກມີຄົນເອີ້ນໃຫ້ໄປຫານາຍຮ້ອຍໂກເນລີໂອ ແລະ ສິດສອນຄວາມເຊື່ອຂອງພຣະຄຣິສໃຫ້ລາວ. ສິ່ງນີ້ສະແດງໃຫ້ເຫັນວ່າ ພຣະເຈົ້າບໍ່ໄດ້ເລືອກຄົນ ແຕ່ພຣະອົງຊົງຮັບເອົາທຸກຄົນທີ່ຢໍາເກງພຣະອົງ. ເປໂຕເລົ່າຄວາມປະຫຼາດໃຈຂອງຕົນ ເມື່ອເຫັນຜູ້ຟັງທັງຄົນຢິວ ແລະ ຄົນຕ່າງຊາດໄດ້ຮັບພຣະວິນຍານບໍຣິສຸດໃນເຮືອນຂອງໂກເນລີໂອ. ແສງສະຫວ່າງ ແລະ ຣັດສະໝີອັນດຽວກັນສ່ອງໃສຢູ່ໜ້າຂອງຄົນຢິວທີ່ເຂົ້າພິທີຕັດ ແລະ ຢູ່ໜ້າຂອງຄົນຕ່າງຊາດທີ່ບໍ່ເຂົ້າພິທີຕັດເໝືອນກັນ. ນີ້ແມ່ນພຣະເຈົ້າຊົງເຕືອນບໍ່ໃຫ້ເປໂຕຄິດວ່າເຊື້ອຊາດໃດເຊື້ອຊາດໜຶ່ງສູງສົ່ງກວ່າເຊື້ອຊາດອື່ນ ເພາະວ່າພຣະໂລຫິດຂອງພຣະຄຣິສສາມາດຊໍາລະທຸກຄົນໃຫ້ບໍຣິສຸດຈາກມົນທິນບາບທຸກປະການໄດ້. {AA 193.1}

// {AA 193.2}

ເປໂຕເຄີຍອະທິບາຍກ່ຽວກັບການຮັບເຊື່ອຂອງໂກເນລີໂອ ແລະ ຄົນອື່ນໃນເຫດການນັ້ນແລ້ວ ລວມທັງຄວາມສໍາພັນຂອງເປໂຕກັບພວກເຂົາດ້ວຍ. ໃນຄາວນັ້ນ ເປໂຕເລົ່າກ່ຽວກັບການໄດ້ຮັບພຣະວິນຍານບໍຣິສຸດຂອງຄົນຕ່າງຊາດເຫຼົ່ານັ້ນ ແລະ ກ່າວວ່າ: “ດ້ວຍເຫດນັ້ນ ຖ້າພຣະເຈົ້າໄດ້ໃຫ້ພວກເຂົາໄດ້ຮັບຂອງພຣະຣາຊທານຢ່າງດຽວກັນກັບໃຫ້ພວກເຮົາ ເມື່ອພວກເຮົາໄດ້ຮັບເຊື່ອໃນອົງພຣະເຢຊູຄຣິສເຈົ້າ ຝ່າຍຂ້າພະເຈົ້າເປັນຜູ້ໃດ ຈຶ່ງຈະຂັດຂວາງພຣະເຈົ້າໄດ້.” (ກິດຈະການ 11:17) ບັດນີ້ ເປໂຕໄດ້ກ່າວຕໍ່ທີ່ປະຊຸມດ້ວຍຄວາມຮ້ອນຮົນ ແລະ ດ້ວຍນໍາໜັກອັນດຽວກັນວ່າ: “ພຣະເຈົ້າຜູ້ທີ່ຢັ່ງຮູ້ຄວາມຄິດຈິດໃຈຂອງທຸກຄົນໄດ້ຊົງສໍາແດງການຕ້ອນຮັບຄົນຕ່າງຊາດ ໂດຍຊົງປະທານພຣະວິນຍານບໍຣິສຸດໃຫ້ພວກເຂົາ ເໝືອນພຣະອົງໄດ້ໃຫ້ແກ່ພວກເຮົາ. ພຣະອົງບໍ່ໄດ້ປະຕິບັດກັບພວກເຮົາແຕກຕ່າງຈາກພວກເຂົາ, ພຣະອົງອະໄພບາບກໍາຂອງພວກເຂົາດ້ວຍຄວາມເຊື່ອ. ເມື່ອເປັນດັ່ງນັ້ນ,​ ເປັນຫຍັງພວກເຈົ້າຈຶ່ງຢາກທົດລອງພຣະເຈົ້າ, ໂດຍວາງພາລະອັນໜັກໃສ່ເທິງຫຼັງຂອງພີ່ນ້ອງ ເຊິ່ງທັງບັນພະບຸລຸດຂອງພວກເຮົາ ແລະ ພວກເຮົາເອງກໍບໍ່ສາມາດແບກໄດ້?” ພາລະອັນໜັກໃນບ່ອນນີ້ບໍ່ແມ່ນພຣະບັນຍັດສິບປະການ ຄືບາງຄົນຄິດ. ເປໂຕໝາຍເຖິງພິທີການຕ່າງໆ ເຊິ່ງຖືກລົບລ້າງ ແລະ ເປັນໂມຄະເມື່ອພຣະຄຣິສຖືກຄຶງເທິງໄມ້ກາງແຂນ. {AA 193.2}

// {AA 194.1}

ຄຳປາໄສຂອງເປໂຕໄດ້ເຮັດໃຫ້ທີ່ປະຊຸມສະຫງົບລົງ ແລະ ຕັ້ງໃຈຟັງໂປໂລກັບບາຣະນາບາເລົ່າກ່ຽວກັບການປະກາດຂ່າວປະເສີດໃຫ້ແກ່ຄົນຕ່າງຊາດ. “ດັ່ງນັ້ນ ພີ່ນ້ອງທັງໝົດຈຶ່ງມິດງຽບ ແລະ ຟັງໂປໂລກັບບາຣະນາບາເລົ່າການອັດສະຈັນ ແລະ ໝາຍສໍາຄັນຕ່າງໆທີ່ພຣະເຈົ້າໄດ້ກະທໍາຜ່ານພວກເພິ່ນໃນທ່າມກາງຄົນຕ່າງຊາດ.” {AA 194.1}

// {AA 194.2}

ຢາໂກໂບໄດ້ເປັນພະຍານຢ່າງໝັ້ນໃຈ ປະກາດວ່າ ເປັນພຣະປະສົງຂອງພຣະເຈົ້າທີ່ຈະປະທານສິດທິພິເສດ ແລະ ພຣະພອນອັນດຽວກັນໃຫ້ຄົນຕ່າງຊາດ ດັ່ງທີ່ໄດ້ປະທານໃຫ້ຄົນຢິວ. {AA 194.2}

// {AA 194.3}

ພຣະວິນຍານບໍຣິສຸດເຫັນວ່າບໍ່ຄວນຮຽກຮ້ອງໃຫ້ຜູ້ຮັບເຊື່ອທີ່ເປັນຄົນຕ່າງຊາດຖືຮັກສາພິທີການຕ່າງໆ ແລະ ຄໍາຄິດຄໍາເຫັນຂອງພວກອັກຄະສາວົກກໍເປັນໄປຕາມແນວທາງຂອງພຣະອົງ. ຢາໂກໂບເປັນປະທານກອງປະຊຸມ. ເພິ່ນໃຫ້ຄຳຕັດສິນໄວ້ດັ່ງນີ້: “ຕາມຄວາມເຫັນຂອງຂ້າພະເຈົ້າແລ້ວ ພວກເຮົາບໍ່ຄວນລົບກວນຄົນຕ່າງຊາດທີ່ກໍາລັງຕ່າວຄືນມາຫາພຣະເຈົ້າ.” {AA 194.3}

// {AA 194.4}

ຖ້ອຍຄໍານີ້ເປັນຄໍາຕັດສິນຊີ້ຂາດ. #todo(ເຫດການນີ້/ຫັກລ້າງ/ລຶບລ້າງ/ຄຳສອນຂອງ)ນິກາຍໂຣມັນກາໂຕລິກທີ່ສອນວ່າ ເປໂຕເປັນປະທານຄຣິສຕະຈັກ. ສັນຕະປະປາທຸກຄົນອ້າງວ່າຕົນເປັນຜູ້ສືບຕຳແໜ່ງຈາກເປໂຕ ແຕ່ພວກເຂົາບໍ່ມີຫຼັກຖານໃນພຣະຄໍາພີມາສະໜັບສະໜູນການອ້າງເຊັ່ນນີ້. ບໍ່ມີສິ່ງໃດໃນຊີວິດຂອງເປໂຕພິສູດໃຫ້ເຫັນວ່າເປໂຕຖືກຍົກໃຫ້ເປັນຕົວແທນຂອງພຣະເຈົ້າອົງສູງສຸດ ວ່າ ໃຫ້ຢູ່ເໜືອພີ່ນ້ອງສາວົກຄົນອື່ນໆ. ຖ້າຜູ້ທີ່ກ່າວອ້າງວ່າເປັນຜູ້ສືບໜໍ່ແທນແນວເປໂຕປະພຶດຕາມແບບຢ່າງຂອງເພິ່ນ ພວກເຂົາກໍຄົງປະພຶດຕົນເທົ່າທຽມກັບພີ່ນ້ອງຜູ້ເຊື່ອດ້ວຍກັນ. {AA 194.4}

// {AA 195.1}

ເບິ່ງຄືວ່າຢາໂກໂບຖືກເລືອກໃຫ້ປະກາດຜົນການພິຈາລະນາຂອງທີ່ປະຊຸມ. ຢາໂກໂບຕັດສິນວ່າ ບໍ່ຄວນບັງຄັບ ຫຼື ຮຽກຮ້ອງໃຫ້ຜູ້ເຊື່ອຄົນຕ່າງຊາດຖືຮັກສາກົດບັນຍັດຂອງໂມເຊ ໂດຍສະເພາະແມ່ນພິທີຕັດ. ເພິ່ນຢາກໃຫ້ທີ່ປະຊຸມເຂົ້າໃຈວ່າ ການທີ່ຄົນຕ່າງຊາດມາຫາພຣະເຈົ້ານັ້ນ ພວກເຂົາກໍໄດ້ປ່ຽນແປງຊີວິດຢ່າງໃຫຍ່ຫຼວງແລ້ວ ເພາະສະນັ້ນ ບໍ່ຄວນໃຫ້ສິ່ງເລັກນ້ອຍກວນໃຈພວກເຂົາ ຖ້າບໍ່ດັ່ງນັ້ນພວກເຂົາຈະທໍ້ຖອຍໃນການຕິດຕາມພຣະຄຣິສ. {AA 195.1}

// {AA 195.2}

ເຖິງຢ່າງໃດກໍຕາມຜູ້ຮັບເຊື່ອຄົນຕ່າງຊາດຕ້ອງປະຖິ້ມສິ່ງທີ່ບໍ່ຊອດຄ່ອງກັບການເປັນຄຣິສຕຽນ. ດັ່ງນັ້ນ ພວກສາວົກກັບພວກເຖົ້າແກ່ຈຶ່ງຕົກລົງຂຽນເປັນລາຍລັກອັກສອນໄປຫາພີ່ນ້ອງຄົນຕ່າງຊາດ ເພື່ອໃຫ້ງົດເວັ້ນການກິນອາຫານທີ່ຖວາຍບູຊາຮູບເຄົາລົບ, ການລ່ວງປະເວນີ, ການກິນສັດຕາຍຍ້ອນຖືກຮັດຄໍ, ແລະ ການກິນເລືອດ. ພວກເຂົາຕ້ອງຮັກສາກົດບັນຍັດຂອງພຣະເຈົ້າ ແລະ ດໍາເນີນຊີວິດຢ່າງບໍຣິສຸດ. ຖ້າມີຄົນບອກໃຫ້ເຮັດພິທີ່ຕັດ ໃຫ້ຖືວ່າບໍ່ແມ່ນມາຈາກພວກອັກຄະສາວົກ. {AA 195.2}

// {AA 195.3}

ທີ່ປະຊຸມໄດ້ຍອມຮັບໂປໂລກັບບາຣະນາບາໃນຖານະຜູ້ທີ່ສ່ຽງຊີວິດເພື່ອພຣະເຈົ້າ. ຢູດາກັບຊີລາໄດ້ຖືກເລືອກໃຫ້ຮ່ວມເດີນທາງໄປກັບພວກເພິ່ນເພື່ອປະກາດຜົນການຕັດສິນຂອງທີ່ໄປຊຸມໃຫ້ແກ່ຜູ້ເຊື່ອຄົນຕ່າງຊາດ. ເນື້ອໃນຈົດໝາຍດັ່ງກ່າວມີດັ່ງນີ້: “ດ້ວຍວ່າ ພຣະວິນຍານບໍຣິສຸດເຈົ້າເຫັນດີເຫັນພ້ອມກັບພວກເຮົາແລ້ວວ່າ ບໍ່ໃຫ້ວາງພາລະໜັກອັນໃດເທິງພວກທ່ານ ນອກຈາກສິ່ງທີ່ຈໍາເປັນເຫຼົ່ານີ້ ຄືໃຫ້ງົດເວັ້ນເສຍຈາກການກິນອາຫານທີ່ຖວາຍບູຊາແກ່ຮູບເຄົາລົບແລ້ວ, ໃຫ້ງົດຈາກການກິນເລືອດ, ໃຫ້ງົດຈາກການກິນສັດທີ່ຕາຍເພາະຖືກຮັດຄໍ ແລະ ໃຫ້ຫຼີກເວັ້ນຈາກການຫຼິ້ນຊູ້, ຖ້າພວກທ່ານງົດຈາກສິ່ງເຫຼົ່ານີ້ໄດ້ ພວກທ່ານກໍຢູ່ເຢັນເປັນສຸກ ຈົ່ງຈະເລີນເທິ້ນ.” ຜູ້ຮັບໃຊ້ຂອງພຣະເຈົ້າທັງສີ່ຄົນນີ້ຖືກສົ່ງໄປຍັງເມືອງອັນຕີໂອເຂຍເພື່ອສົ່ງຂ່າວໃຫ້ພີ່ນ້ອງຜູ້ເຊື່ອໄດ້ຮັບຊາບ ເພື່ອເຮັດໃຫ້ການຖົກຖຽງທັງໝົດສິ້ນສຸດລົງ ຍ້ອນຄຳຊີ້ຂາດຂອງສະພາຄຣິສຕະຈັກຕໍ່ເລື່ອງນີ້. {AA 195.3}

// {AA 196.1}

ກອງປະຊຸມນັ້ນປະກອບດ້ວຍພວກສາວົກ ແລະ ອາຈານທັງຫຼາຍທີ່ໂດດເດັ່ນໃນການກໍ່ສ້າງຄຣິສຕະຈັກສຳລັບຊາວຢິວ ແລະ ຄຣິສຕະຈັກຂອງຄົນຕ່າງຊາດ ພ້ອມທັງຕົວແທນຈາກຄຣິສຕະຈັກໃນບ່ອນຕ່າງໆ. ເຖົ້າແກ່ໃນກຸງເຢຣູຊາເລັມກັບຕົວແທນຈາກເມືອງອັນຕີໂອເຂຍກໍມີໜ້າເຂົ້າຮ່ວມ ພ້ອມທັງຄຣິສຕະຈັກໃຫຍ່ໆ. ຄົນທີ່ເຂົ້າປະຊຸມລ້ວນແຕ່ໃຊ້ເຫດຜົນຕາມທີ່ໄດ້ຮັບການດົນໃຈຈາກພຣະວິນຍານບໍຣິສຸດ ແລະ ດ້ວຍກຽດຂອງຄຣິສຕະຈັກທີ່ສ້າງຕັ້ງຂຶ້ນຕາມພຣະປະສົງຂອງພຣະເຈົ້າ. ຜ່ານການປຶກສາຫາລືກັນ ທີ່ປະຊຸມເຫັນວ່າພຣະເຈົ້າເອງໄດ້ໃຫ້ຄໍາຕອບແກ່ບັນຫາດັ່ງກ່າວແລ້ວ ໂດຍພຣະອົງປະທານພຣະວິນຍານບໍຣິສຸດໃຫ້ຄົນຕ່າງຊາດ.ພວກເຂົາຈຶ່ງເຫັນວ່າຜູ້ເຂົ້າຮ່ວມປະຊຸມຄວນປະຕິບັດຕາມການຊົງນໍາຂອງພຣະວິນຍານບໍຣິສຸດ. {AA 196.1}

// {AA 196.2}

ສະມາຊິກຄຣິສຕະຈັກທັງໝົດບໍ່ໄດ້ຖືກເອີ້ນໃຫ້ມາລົງຄະແນນສຽງຕັດສິນບັນຫາດັ່ງກ່າວ. “ອັກຄະສາວົກກັບເຖົ້າແກ່” ຄືຜູ້ທີ່ມີຄວາມໜ້ານັບຖື ແລະ ມີສະຕິປັນຍາ ໄດ້ປຶກສາຫາລືກັນ ແລະ ຕັດສິນບັນຫາ ແລະ ຄຣິສຕະຈັກທັງໝົດກໍຍອມຮັບເອົາຄໍາຕັດສິນດັ່ງກ່າວ. ເຖິງຢ່າງໃດກໍຕາມ ບໍ່ແມ່ນທຸກຄົນຈະພໍໃຈ; ຍັງມີສະມາຊິກຜູ້ທີ່ບໍ່ຟັງຄວາມໃຜ ບໍ່ພໍໃຈນໍາຄໍາຕັດສິນນັ້ນ. ຄົນເຫຼົ່ານີ້ໄດ້ພະຍາຍາມປັ່ນປ່ວນ, ຈົ່ມເລັກຈົ່ມນ້ອຍ, ຂຸດຄົ້ນຄວາມຜິດ, ແລະ ສະເໜີແຜນການໃໝ່ເພື່ອທໍາລາຍວຽກງານຂອງຄົນທີ່ພຣະເຈົ້າໄດ້ແຕ່ງຕັ້ງໃຫ້ສັ່ງສອນຂ່າວປະເສີດ. ຕັ້ງແຕ່ເລີ່ມຕົ້ນມາຄຣິສຕະຈັກພົບພໍ້ບັນຫາດັ່ງກ່າວ ແລະ ຈະຕ້ອງຜະເຊີນຢູ່ເລື່ອຍໆຈົນຮອດມື້ສຸດປາຍ. {AA 196.2}

// {AA 197.1}

ກຸງເຢຣູຊາເລັມເປັນເມືອງຫຼວງຂອງຊາວຢິວ ແລະ ເປັນບ່ອນທີ່ຄົນຖືໂຕ ແລະ ແບ່ງແຍກຊົນຊັ້ນຫຼາຍທີ່ສຸດ. ຄຣິສຕຽນຊາວຢິວທີ່ອາໄສຢູ່ອ້ອມຮອບພຣະວິຫານປ່ອຍໃຫ້ຈິດໃຈຂອງຕົນເອງຫວນຄືນໄປຮັກຫອມສິດທິພິເສດຕ່າງໆຂອງຊາດ. ເມື່ອເຫັນວ່າຄຣິສຕຽນກໍາລັງປະລະພິທີການ ແລະ ທໍານຽມຂອງສາສະໜາຢິວ ແລະ ເຫັນວ່າຄວາມສັກສິດຂອງຂະນົບທໍານຽມຢິວກໍາລັງຈະຖືກທໍາລາຍຍ້ອນຄວາມເຊື່ອໃໝ່ ຫຼາຍຄົນຄຽດແຄ້ນໂປໂລເພາະຖືວ່າເປັນຕົ້ນເຫດທີ່ໃຫ້ເກີດການປ່ຽນແປງນີ້. ແມ່ນແຕ່ສາວົກບາງຄົນກໍຍັງບໍ່ພ້ອມທີ່ຈະຮັບເອົາຄຳຕັດສິນຂອງຄະນະປະຊຸມ. ບາງຄົນຖືຮັກສາກົດພິທີກຳຢ່າງເຄັ່ງຄັດ ແລະ ບໍ່ພໍໃຈໂປໂລ ເພາະເຫັນວ່າຫຼັກການຂອງເພິ່ນຖືເບົາກົດບັນຍັດຂອງຊາວຢິວ. {AA 197.1}

// {AA 197.2}

ຄໍາຕັດສິນຂອງກອງປະຊຸມໃນກຸງເຢຣູຊາເລັມມີລັກສະນະຄອບຄຸມ ແລະ ມີຜົນຢ່າງກວ້າງຂວາງ ເຮັດໃຫ້ຜູ້ເຊື່ອຄົນຕ່າງຊາດມີຄວາມເຊື່ອໝັ້ນ, ວຽກງານການປະກາດຂອງພຣະເຈົ້າຈຶ່ງຈະເລີນຮຸ່ງເຮືອງ. ຄຣິສຕະຈັກອັນຕີໂອເຂຍໄດ້ຕ້ອນຮັບຢູດາກັບຊີລາ ຜູ້ທີ່ຖືກກອງປະຊຸມໃນເຢຣູຊາເລັມສົ່ງມາ. “ຢູດາກັບຊີລາກໍເປັນຜູ້ປະກາດພຣະທໍາເໝືອນກັນ ໄດ້ກ່າວຢ່າງຍືດຍາວແກ່ພວກພີ່ນ້ອງເພື່ອໜຸນໃຈ ແລະ ເຕືອນສະຕິພວກເຂົາໃຫ້ເຂັ້ມແຂງຂຶ້ນໃນຄວາມເຊື່ອ.” ພວກເພິ່ນພັກຢູ່ໃນເມືອງອັນຕີໂອເຂຍດົນສົມຄວນ. “ຝ່າຍໂປໂລກັບບາຣະນາບາກໍຢູ່ໃນເມືອງອັນຕີໂອເຂຍຊົ່ວໄລຍະໜຶ່ງ, ທ່ານທັງສອງພ້ອມກັບຄົນອື່ນໆໄດ້ຮ່ວມກັນສັ່ງສອນ ແລະ ປະກາດຂ່າວປະເສີດ ຄືພຣະທໍາຂອງອົງພຣະຜູ້ເປັນເຈົ້າ.” {AA 197.2}

// {AA 197.3}

ລຸນມາ ເປໂຕໄດ້ໄປຢ້ຽມຢາມຄຣິສຕະຈັກໃນເມືອງອັນຕີໂອເຂຍ ແລະ ໄດ້ຮັບຄວາມເຊື່ອໝັ້ນຈາກພີ່ນ້ອງສະມາຊິກຍ້ອນເພິ່ນປະພຶດຕົນຢ່າງສະຫຼາດດ້ວຍການເອົາຊະນະຄວາມຖືໂຕ ແລະ ກິນເຂົ້າຮ່ວມກັບຄົນຕ່າງຊາດທີ່ຮັບເຊື່ອ. ແຕ່ເພິ່ນປະພຶດຕາມແສງສະຫວ່າງຈາກສະຫວັນພຽງໄລຍະໜຶ່ງເທົ່ານັ້ນ. ເພາະເມື່ອມີຜູ້ມີຄົນຢິວບາງຄົນທີ່ເຄັ່ງພິທີການຈາກກຸງເຢຣູຊາເລັມມາ ເພິ່ນກໍປ່ຽນທ່າທີຕໍ່ຄົນຕ່າງຊາດ. ພີ່ນ້ອງຊາວຢິວຈໍານວນໜຶ່ງ “ກໍເຮັດເໝືອນດັ່ງເປໂຕ ແມ່ນແຕ່ບາຣະນາບາກໍປະພຶດຕາມແບບນັ້ນເໝືອນກັນ.” ເມື່ອຜູ້ນຳທີ່ໄດ້ຮັບຄວາມນັບຖືໄດ້ສະແດງຈຸດອ່ອນເຊັ່ນນີ້ ເຮັດໃຫ້ພີ່ນ້ອງຜູ້ເຊື່ອຕ່າງຊາດຮູ້ສຶກເຈັບປວດ. ຄຣິສຕະຈັກເກືອບແຕກແຍກ. ແຕ່ເມື່ອໂປໂລເຫັນວ່າເປັນຍ້ອນເປໂຕເປັນຄົນສອງໜ້າ ຈຶ່ງຕໍານິເປໂຕຕໍ່ໜ້າຄົນທັງໝົດ ຍ້ອນເພິ່ນຍັງມີອະຄະຕິຕໍ່ຄົນຕ່າງຊາດຢູ່. ໂປໂລຖາມເປໂຕຕໍ່ໜ້າຄຣິສຕະຈັກທັງໝົດວ່າ: “ເຈົ້າຜູ້ເປັນຄົນຢິວ ແຕ່ເຈົ້າໄດ້ດໍາເນີນຊີວິດເໝືອນຄົນຕ່າງຊາດ ແລະ ບໍ່ເໝືອນຄົນຢິວ. ຖ້າດັ່ງນັ້ນ ເປັນຫຍັງເຈົ້າຈຶ່ງບັງຄັບຄົນຕ່າງຊາດໃຫ້ດໍາເນີນຊີວິດເໝືອນຄົນຢິວ?” (ຄາລາເຕຍ 2:13, 14) {AA 197.3}

// {AA 198.1}

ເປໂຕເຫັນຄວາມຜິດຂອງຕົນເອງ ແລະ ປ່ຽນແປງໂດຍທັນທີ ຢ່າງສຸດກໍາລັງຂອງຕົນ. ພຣະເຈົ້າຜູ້ຮູ້ທຸກສິ່ງທຸກຢ່າງ ຊົງອະນຸຍາດໃຫ້ຈຸດອ່ອນດ້ານທັດສະນະຄະຕິຂອງເປໂຕໄດ້ຮັບການເປີດເຜີຍ ເພື່ອບໍ່ໃຫ້ມີສິ່ງໃດທີ່ເພິ່ນຈະອວດອ້າງໄດ້. ແມ່ນແຕ່ຄົນທີ່ເກັ່ງກ້າທີ່ສຸດກໍຈະຜິດພາດຢ່າງແນ່ນອນ ຖ້າເພິ່ງພາຕົນເອງ. ພຣະເຈົ້າຍັງເຫັນວ່າ ໃນອະນາຄົດບາງຄົນຈະຖືກຫຼອກລວງ ແລະ ຍົກຍໍໃຫ້ກຽດເປໂຕກັບຜູ້ທີ່ອ້າງຕົນວ່າເປັນຜູ້ສືບທອດຂອງເພິ່ນ ເຊິ່ງທີ່ຈິງແລ້ວ ກຽດນັ້ນເປັນຂອງພຣະເຈົ້າຜູ້ດຽວເທົ່ານັ້ນ. ເລື່ອງຈຸດອ່ອນຂອງເປໂຕນີ້ໄດ້ຖືກບັນທຶກໄວ້ເພື່ອເປັນຫຼັກຖານພິສູດຄວາມຜິດພາດຂອງເພິ່ນ ແລະ ພິສູດໃຫ້ເຫັນວ່າເພິ່ນບໍ່ໄດ້ຢູ່ເໜືອສາວົກຄົນອື່ນໆ. {AA 198.1}

// {AA 199.1}

ເລື່ອງການປະພຶດຜິດຫຼັກການຄັ້ງນັ້ນເປັນບົດຮຽນສໍາຄັນແກ່ຜູ້ນໍາທີ່ຮັບຜິດຊອບວຽກງານຂອງພຣະເຈົ້າ ເພື່ອບໍ່ໃຫ້ຜິດພາດ ໃຫ້ຍຶດໝັ້ນໃນຫຼັກການຢ່າງຖືກຕ້ອງ. ຍິ່ງໄດ້ຮັບໜ້າທີ່ຫຼາຍສໍ່າໃດ ໂອກາດໃຊ້ອໍານາດ ແລະ ບັງຄັບຄົນອື່ນກໍຍິ່ງສູງເທົ່ານັ້ນ, ຍິ່ງອັນຕະລາຍຖ້າຫາກບໍ່ປະຕິບັດຕາມທາງຂອງພຣະເຈົ້າຢ່າງລະມັດລະວັງ ເພື່ອໃຫ້ສອດຄ່ອງກັບຄໍາຄິດເຫັນຂອງຄະນະກໍາມະການອັນເປັນຕົວແທນຂອງສະມາຊິກທັງໝົດ. {AA 199.1}

// {AA 199.2}

 ເປໂຕຕົກຕໍ່າ ແລະ ຟື້ນໂຕຂຶ້ນໃໝ່, ໄດ້ຮັບໃຊ້ເປັນເວລາດົນນານ, ໄດ້ຢູ່ໃກ້ຊິດກັບພຣະເຢຊູ, ໄດ້ຮູ້ຄວາມທ່ຽງທໍາຂອງພຣະອົງ, ໄດ້ຮຽນຮູ້ຈາກພຣະອົງ, ໄດ້ຮັບຂອງປະທານຫຼາຍຢ່າງ ທັງມີຄວາມຮູ້ ມີຄວາມນັບໜ້າຖືຕາຈາກການປະກາດ ແລະ ການສັ່ງສອນຂ່າວປະເສີດ ເປັນຫຍັງເປໂຕຈຶ່ງເຮັດຜິດຫຼັກການຂ່າວປະເສີດຍ້ອນຢ້ານຄົນ ຫຼື ຢາກໄດ້ກຽດ? ເປັນຫຍັງເປໂຕຈຶ່ງຄອນແຄນໃນການເຮັດສິ່ງທີ່ຖືກຕ້ອງ? ຂໍໃຫ້ພຣະເຈົ້າຊ່ວຍໃຫ້ທຸກຄົນຮູ້ວ່າ ເຮົາຊ່ວຍຕົນເອງບໍ່ໄດ້ ໃຫ້ຮູ້ວ່າເຮົາບໍ່ສາມາດພາຍເຮືອຊີວິດຂອງຕົນໃຫ້ຊື່ ແລະ ເຂົ້າຈອດທ່າເອງໄດ້. {AA 199.2}

// {AA 199.3}

ໃນພັນທະກິດການຮັບໃຊ້ຂອງໂປໂລ ຫຼາຍຄັ້ງເພິ່ນຕ້ອງໄດ້ສູ້ຊົນຢູ່ຄົນດຽວ. ເພິ່ນໄດ້ຮັບບົດຮຽນຈາກພຣະເຈົ້າຈຶ່ງບໍ່ກ້າເຮັດຜິດຫຼັກການໂດຍເດັດຂາດ. ຫຼາຍຄັ້ງກໍຍາກ ແຕ່ເພິ່ນຢືນຢັນຢ່າງໝັ້ນແກ່ນເພື່ອຄວາມຖືກຕ້ອງ. ເພິ່ນຮູ້ວ່າ ຕ້ອງບໍ່ໃຫ້ຄຣິສຕະຈັກຕົກຢູ່ພາຍໃຕ້ອຳນາດຂອງມະນຸດຢ່າງເດັດຂາດ. ຈະຕ້ອງບໍ່ເອົາທໍານຽມ ແລະ ຫຼັກການຂອງມະນຸດມາແທນທີ່ຄວາມຈິງຂອງພຣະເຈົ້າ. ຕ້ອງບໍ່ໃຫ້ອະຄະຕິຕ່າງໆ ແລະ ຄວາມລໍາອຽງຂອງຄົນຂັດຂວາງຄວາມກ້າວໜ້າຂອງຂ່າວປະເສີດ ບໍ່ວ່າຄົນນັ້ນຈະຢູ່ໃນຕໍາແໜ່ງໃດໃນຄຣິສຕະຈັກກໍຕາມ. {AA 199.3}
ໂປໂລໄດ້ອຸທິດຕົນ ແລະ ເຫື່ອແຮງກໍາລັງທັງໝົດຮັບໃຊ້ພຣະເຈົ້າ. ເພິ່ນໄດ້ຮັບຄວາມຈິງຂອງຂ່າວປະເສີດຈາກສະຫວັນໂດຍກົງ ແລະ ຕະຫຼອດໄລຍະການຮັບໃຊ້ ເພິ່ນໄດ້ໃກ້ຊິດກັບພຣະເຈົ້າ, ພຣະວິນຍານບໍຣິສຸດ, ແລະ ທູດສະຫວັນຂອງພຣະອົງ. ພຣະເຈົ້າໄດ້ສອນເພິ່ນກ່ຽວກັບພາລະອັນບໍ່ຈໍາເປັນທີ່ບາງຄົນຮຽກຮ້ອງໃຫ້ຜູ້ເຊື່ອຄົນຕ່າງຊາດປະຕິບັດ; ດັ່ງນັ້ນ ເມື່ອມີຄົນບອກໃຫ້ສະມາຊິກຄຣິສຕະຈັກໃນເມືອງອັນຕີໂອເຂຍເຮັດພິທີຕັດ ເພິ່ນຈຶ່ງຮູ້ພຣະປະສົງຂອງພຣະວິນຍານບໍຣິສຸດ ແລະ ຂັດຄ້ານຢ່າງກ້າຫານເດັດດ່ຽວ ຈຶ່ງເຮັດໃຫ້ຄຣິສຕະຈັກເປັນອິດສະຫຼະຈາກພິທີກໍາ ແລະ ພິທີການຕ່າງໆຂອງຄົນຢິວ.
ເຖິງວ່າໄດ້ຮັບຄໍາສອນຈາກພຣະເຈົ້າໂດຍກົງ ໂປໂລກໍບໍ່ໄດ້ຖືວ່າຕົນເອງຕ້ອງຕັດສິນບັນຫາເອງ. ເຖິງວ່າເພິ່ງພໍການຊົງນໍາຈາກພຣະເຈົ້າ ເພິ່ນກໍພ້ອມທີ່ຈະຮັບເອົາຄໍາຄິດຄໍາເຫັນຂອງພີ່ນ້ອງຜູ້ເຊື່ອດ້ວຍກັນ. ເມື່ອບັນຫາສໍາຄັນເກີດຂຶ້ນ ເພິ່ນຮູ້ວ່າຈໍາເປັນຕ້ອງຂໍຄໍາປຶກສາຈາກຄົນອື່ນ ແລະ ຍິນດີສະເໜີຕໍ່ຄຣິສຕະຈັກ ເພື່ອຮ່ວມກັນຂໍສະຕິປັນຍາຈາກພຣະເຈົ້າໃນການຕັດສິນໃຈຢ່າງຖືກຕ້ອງ. ເພິ່ນໄດ້ກ່າວວ່າ: “ວິນຍານຂອງຜູ້ປະກາດພຣະທໍານັ້ນຍ່ອມຢູ່ໃຕ້ການບັງຄັບຂອງຕົນ, ເພາະວ່າພຣະເຈົ້າບໍ່ໄດ້ເປັນຜູ້ກໍ່ເຫດຄວາມວຸ້ນວາຍ ແຕ່ຊົງໃຫ້ເກີດຄວາມສະຫງົບສຸກ.” 1 ໂກລິນໂທ 14:32, 33. ເປໂຕໄດ້ສອນວ່າ ຄຣິສຕະຈັກທັງໝົດຄວນສາມັກຄີກັນ ອ່ອນນ້ອມຖ່ອມຕົນຕໍ່ກັນ ແລະ ກັນ (1 ເປໂຕ 5:5).
