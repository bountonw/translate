= 55

== ປ່ຽນແປງດ້ວຍພຣະຄຸນ

// {AA 557.1}

ຊີວິດຂອງອັກຄະສາວົກໂຢຮັນໄດ້ສະແດງໃຫ້ເຫັນຄວາມບໍລິສຸດອັນແທ້ຈິງ. ໃນໄລຍະຢູ່ນໍາພຣະຄຣິສ ພຣະອົງໄດ້ຊົງຕັກເຕືອນ ແລະ ບອກສອນ ແລະ ເພິ່ນໄດ້ຮັບເອົາຄໍາຕັກເຕືອນບອກສອນເຫຼົ່ານັ້ນ. ເມື່ອລັກສະນະຂອງພຣະອົງໄດ້ເຄື່ອນໄຫວຢູ່ພາຍໃນ ເພິ່ນໄດ້ຄົ້ນພົບຄວາມບົກຜ່ອງຂອງຕົນ ແລະ ຖ່ອມໃຈລົງ. ໃນແຕ່ລະມື້ ເພິ່ນໄດ້ສັງເກດເບິ່ງຄວາມອ່ອນໂຍນ ແລະ ຄວາມອົດທົນຂອງພຣະເຢຊູ ເຊິ່ງກົງກັນຂ້າມກັບນິໄສໃຈຮ້ອນຂອງຕົນ ແລະ ໄດ້ຍິນຄໍາສອນຂອງພຣະອົງກ່ຽວກັບຄວາມຖ່ອມຕົນ ແລະ ຄວາມອົດທົນ. ໃຈຂອງເພິ່ນເຂົ້າໃກ້ພຣະອົງທຸກມື້ ຈົນຄວາມເຫັນແກ່ຕົວຈາງຫາຍໄປໝົດ ຍ້ອນຮັກພຣະອົງ. ລິດອໍານາດກັບຄວາມອ່ອນໂຍນ, ຄວາມຍິ່ງໃຫຍ່ກັບຄວາມອ່ອນນ້ອມ, ກໍາລັງແຮງກັບຄວາມອົດທົນ ທີ່ເພິ່ນໄດ້ເຫັນຢູ່ໃນຊີວິດປະຈໍາວັນຂອງພຣະບຸດຂອງພຣະເຈົ້າ ໄດ້ເຮັດໃຫ້ຈິດໃຈຂອງເພິ່ນມີຄວາມຊື່ນຊົມໃນພຣະເຢຊູ. ເພິ່ນໄດ້ມອບຈິດໃຈອັນທະເຍີຍທະຍາຍ ຄຽດແຄ້ນ ໃຫ້ລິດອໍານາດຫຼໍ່ຫຼອມຂອງພຣະເຢຊູ ແລະ ຄວາມຮັກຂອງພຣະເຈົ້າໄດ້ປ່ຽນແປງລັກສະນະຂອງເພິ່ນ. {AA 557.1}

// {AA 557.2}

ກົງກັນຂ້າມກັບຊີວິດອັນບໍລິສຸດຂອງອັກຄະສາວົກໂຢຮັນ ແມ່ນອັກຄະສາວົກອີກຄົນໜຶ່ງຊື່ ຢູດາ. ອັກຄະສາວົກຢູດາເປັນສາວົກຂອງພຣະເຢຊູຄືກັບຄົນອື່ນໆ ແຕ່ວ່າແຕກຕ່າງຢູ່ບ່ອນຄວາມບໍລິສຸດ. ອັກຄະສາວົກຢູດາໄດ້ເຫັນຄວາມສະຫງ່າງາມແຫ່ງລັກສະນະຂອງພຣະຄຣິສ. ເມື່ອຟັງຖ້ອຍຄໍາຂອງພຣະອົງ ຄວາມຮູ້ຜິດກໍເກີດຂຶ້ນໃນໃຈຕະຫຼອດ ແຕ່ເພິ່ນບໍ່ໄດ້ຖອມໃຈຫຼືວ່າສາລະພາບຜິດບາບຂອງຕົນ. ອັກຄະສາວົກຢູດາໄດ້ໝິ່ນປະໝາດພຣະຄຣິສຜູ້ທີ່ຕົນອ້າງວ່າຮັກ ໂດຍການຕໍ່ຕ້ານລິດເດດຂອງພຣະອົງ. ອັກຄະສາວົກໂຢຮັນຕໍ່ສູ້ຄວາມບົກຜ່ອງຂອງເພິ່ນເອງ ແຕ່ຢູ່ອັກຄະສາວົກດາປະຕິເສດຈິດສໍານຶກຂອງຕົນ ແລະ ຍອມຈໍານົນຕໍ່ການທົດລອງ ປ່ອຍໂຕໃຫ້ໄຫຼເຂົ້າໄປໃນຄວາມບາບ. ຄວາມຈິງທີ່ພຣະຄຣິສຊົງສອນກົງກັນຂ້າມກັບຄວາມປາຖະໜາ ແລະ ເປົ້າໝາຍຂອງອັກຄະສາວົກຢູດາ ແລະ ອັກຄະສາວົກຢູດາເອງບໍ່ຍອມປ່ອຍປະແນວຄິດຂອງຕົນ ເພື່ອຮັບເອົາສະຕິປັນຍາຈາກສະຫວັນ. ແທນທີ່ຈະຢູ່ໃນແສງສະຫວ່າງ ອັກຄະສາວົກຢູດາໄດ້ເລືອກຢູ່ໃນຄວາມມືດ. ອັກຄະສາວົກຢູດາມີຕັນຫາຊົ່ວ, ມີຄວາມໂລບ, ມີຄວາມອາຄາດແຄ້ນ, ຄິດຊົ່ວມົວໝອງ ຈົນຕົກຢູ່ໃນກໍາມືຂອງຊາຕານ. {AA 557.2}
ອັກຄະສາວົກໂຢຮັນກັບອັກຄະສາວົກຢູດາເປັນຕົວແທນຂອງບັນດາຜູ້ທີ່ອ້າງຕົນວ່າເປັນຜູ້ຕິດຕາມພຣະຄຣິສ. ທັງສອງທ່ານມີໂອກາດຮໍ່າຮຽນ ແລະ ປະຕິບັດຕາມແບບຢ່າງຂອງພຣະເຢຊູສໍ່າກັນ. ພວກເພິ່ນເປັນຄົນໃກ້ຊິດພຣະເຢຊູ ແລະ ໄດ້ຍິນຄໍາສອນຂອງພຣະພຣະອົງ. ແຕ່ລະທ່ານມີຄວາມບົກຜ່ອງໜັກ ແລະ ມີໂອກາດຮັບເອົາພຣະຄຸນທີ່ມີອໍານາດປ່ຽນແປງໄດ້. ແຕ່ຄົນໜຶ່ງຖ່ອມຕົນຖ່ອມໂຕ ຮັບເອົາແບບຢ່າງຂອງພຣະເຢຊູ ແລະ ອີກຄົນໜຶ່ງຊໍ້າພັດເປັນແຕ່ຜູ້ຟັງ ບໍ່ປະຕິບັດ. ຄົນໜຶ່ງ ເມື່ອກາຍເປັນຄົນໃໝ່ ແລະ ເອົາຊະນະຄວາມບາບທຸກມື້ ໄດ້ກາຍເປັນຄົນບໍລິສຸດຜ່ານທາງຄວາມຈິງ ແຕ່ອີກຄົນໜຶ່ງຕໍ່ຕ້ານລິດອໍານາດແຫ່ງພຣະຄຸນ ແລະ ໝົກໝົ້ນຢູ່ໃນຕັນຫາ ຈິ່ງຕົກເປັນທາດຂອງຊາຕານ. {AA AA 558.1}

// {AA 559.1}

ການປ່ຽນແປງລັກສະນະນິໄສດັ່ງທີ່ເຫັນຢູ່ໃນຊີວິດຂອງອັກຄະສາວົກໂຢຮັນແມ່ນໝາກຜົນອັນເນື່ອງມາຈາກການສາມັກຄືທໍາຮ່ວມກັບພຣະຄຣິສ. ເຖິງວ່າຄົນເຮົາອາດຈະມີຂໍ້ບົກຜ່ອງໜັກໜາ ແຕ່ເມື່ອເປັນສາວົກແທ້ຈິງຂອງພຣະເຢຊູແລ້ວ ລິດອໍານາດແຫ່ງພຣະຄຸນຂອງພຣະອົງກໍຈະປ່ຽນແປງ ແລະ ຊໍາລະລ້າງຄົນນັ້ນ. ຈ້ອງຕາເບິ່ງຄວາມສະຫງ່າລາສີຂອງພຣະອົງ ແລ້ວຄົນນັ້ນກໍຈະໄດ້ຮັບການປ່ຽນແປງ ຈົນເປັນຄືພຣະອົງຜູ້ທີ່ຕົນຖະນຸຖະໜອມ. {AA 559.1}

// {AA 559.2}

ອັກຄະສາວົກໂຢຮັນເປັນອາຈານສອນຄວາມບໍລິສຸດ ແລະ ຢູ່ຈົດໝາຍ ເພິ່ນໄດ້ວາງຫຼັກການອັນຖືກຕ້ອງໃຫ້ແກ່ຄຣິສຕະຈັກ ວ່າ: “ທຸກຄົນທີ່ມີຄວາມຫວັງຢ່າງນີ້ໃນພຣະອົງກໍຊໍາລະຕົນໃຫ້ບໍລິສຸດເໝືອນດັ່ງທີ່ພຣະອົງຊົງບໍລິສຸດ.” “ຜູ້ໃດທີ່ເວົ້າວ່າ ‘ຕົນຢູ່ໃນພຣະອົງ’ ຜູ້ນັ້ນກໍຄວນດໍາເນີນຊີວິດຕາມທາງທີ່ພຣະອົງຊົງດໍາເນີນນັ້ນເໝືອນກັນ.” 1 ໂຢຮັນ 3:3; 2:6. ເພິ່ນໄດ້ສອນວ່າ ຄຣິສຕຽນຕ້ອງມີຄວາມບໍລິສຸດທັງພາຍໃນຈິດໃຈ ແລະ ຊີວິດ. ບໍ່ຄວນເພິ່ງພໍໃຈໃນການຂຶ້ນຊື່ວ່າເປັນຄຣິສຄຽນເທົ່ານັ້ນ. ໃນເມື່ອພຣະເຈົ້າຊົງບໍລິສຸດ ມະນຸດບາບກໍຕ້ອງບໍລິສຸດເຊັ່ນກັນ ໂດຍຜ່ານທາງຄວາມເຊື່ອໃນພຣະເຢຊູຄຣິສ. {AA 559.2}

// {AA 559.3}

ເພິ່ນຂຽນວ່າ: “ສິ່ງນີ້ແຫຼະ ແມ່ນນໍ້າພຣະໄທຂອງພຣະເຈົ້າ ຄືໃຫ້ພວກເຈົ້າເປັນຄົນບໍລິສຸດ ແລະ ເວັ້ນຈາກການຜິດສິນທໍາທາງເພດທຸກຮູບແບບ.” 1 ເທສະໂລນິກ 4:3. ການເຮັດໃຫ້ຄຣິສຕະຈັກບໍລິສຸດແມ່ນເປົ້າໝາຍຂອງພຣະເຈົ້າ ເຊິ່ງເຫັນໄດ້ໃນທຸກສິ່ງທີ່ພຣະອົງຊົງກະທໍາຕໍ່ໄພ່ພົນຂອງພຣະອົງ. ຕັ້ງແຕ່ຕົ້ນເດີມ ພຣະອົງໄດ້ເລືອກພວກເຂົາໃຫ້ເປັນຄົນບໍລິສຸດໄວ້ແລ້ວ. ພຣະອົງສົ່ງພຣະບຸດຂອງພຣະອົງລົງມາສິ້ນພຣະຊົນແທນ ເພື່ອໃຫ້ພວກເຂົາໄດ້ຮັບການຊໍາລະລ້າງໃຫ້ບໍລິສຸດຜ່ານການເຊື່ອຟັງຄວາມຈິງ ປະຖິ້ມສິ່ງເລັກນ້ອຍອັນບໍ່ສໍາຄັນຕ່າງໆ. ພຣະອົງຊົງຮຽກຮ້ອງການປະຕິບັດ ການຍອມຈໍານົນດ້ວຍຕົນເອງ ຈາກພວກເຂົາ. ພຣະເຈົ້າຈະໄດ້ຮັບກຽດຈາກຜູ້ທີ່ອ້າງຕົນວ່າເຊື່ອພຣະອົງ ຖ້າຫາກພວກເຂົາສອດຄ່ອງກັບລັກສະນະຂອງພຣະອົງ ແລະ ບັນຊາໂດຍພຣະວິນຍານຂອງພຣະອົງ. ຫຼັງຈາກນັ້ນ ພວກເຂົາຈິ່ງສາມາດເປັນພະຍານໃຫ້ເຫັນສິ່ງທີ່ພຣະຄຸນໄດ້ກະທໍາເພື່ອພວກເຂົາ. {AA 559.3}

// {AA 560.1}

ການຊໍາລະລ້າງໃຫ້ບໍລິສຸດອັນແທ້ຈິງໄດ້ມາຈາກການປະຕິບັດຕາມຫຼັກການແຫ່ງຄວາມຮັກ. “ພຣະເຈົ້າຊົງເປັນຄວາມຮັກ ຜູ້ໃດທີ່ຕັ້ງຢູ່ໃນຄວາມຮັກກໍຢູ່ໃນພຣະເຈົ້າ ແລະ ພຣະເຈົ້າກໍຊົງສະຖິດຢູ່ໃນຜູ້ນັ້ນ.” 1 ໂຢຮັນ 4:16. ຊີວິດຂອງຜູ້ທີ່ມີພຣະຄຣິສຢູ່ໃນຈິດໃຈ ຈະສະແດງຄວາມບໍລິສຸດຜ່ານການກະທໍາ. ລັກສະນະນິໄສຈະໄດ້ຮັບການຊໍາລະລ້າງໃຫ້ບໍລິສຸດ, ດີຂຶ້ນ, ສູງສົ່ງຂຶ້ນ, ແລະ ໄດ້ຮັບກຽດ. ຫຼັກການອັນບໍລິສຸດຈະຄຽງຄູ່ກັບການກະທໍາອັນຊອບທໍາ; ຂໍ້ຄໍາສັ່ງຂອງພຣະເຈົ້າຈະຄຽງຄູ່ກັບການປະຕິບັດອັນບໍລິສຸດ. {AA 560.1}

// {AA 560.2}

ບັນດາຜູ້ທີ່ຈະໄດ້ຮັບການຊໍາລະລ້າງໃຫ້ບໍລິສຸດຕ້ອງຮຽນຮູ້ຄວາມໝາຍຂອງການເສຍສະຫຼະສາກ່ອນ. ໄມ້ກາງແຂນຂອງພຣະຄຣິສເປັນເສົາເອກທີ່ມີ “ສະຫງ່າລາສີອັນຍິ່ງໃຫຍ່ຖາວອນຕະຫຼອດໄປ ຈົນຫາທີ່ປຽບບໍ່ໄດ້.” ພຣະອົງຊົງກ່າວວ່າ: “ຖ້າຜູ້ໃດຢາກຕາມເຮົາມາ ໃຫ້ຜູ້ນັ້ນຕັດສິດຂອງຕົນ [ຄືປະຕິເສດຕົນເອງ], ຮັບແບກໄມ້ກາງແຂນຂອງຕົນແລ້ວຕິດຕາມເຮົາມາ.” 2 ໂກຣິນໂທ 4:17; ມັດທາຍ 16:24. ຄວາມຮັກທີ່ພວກເຮົາມີຕໍ່ເພື່ອນມະນຸດດ້ວຍກັນນັ້ນແຫຼະເປັນສິ່ງສະແດງໃຫ້ເຫັນຄວາມຮັກທີ່ພວກເຮົາມີຕໍ່ພຣະເຈົ້າ. ການອົດທົນຮັບໃຊ້ພາໃຫ້ຈິດວິນຍານໄດ້ພັກຜ່ອນ. ຄວາມຖ່ອມຕົນ, ຄວາມດຸໝັ່ນຂະຫຍັນພຽນ, ແລະ ຄວາມເຊື່ອເປັນສິ່ງສົ່ງເສີມຄວາມສຸກຂອງຊາວອິດສະຣາເອນ. ພຣະເຈົ້າຊົງອູ້ມຊູ ແລະ ເສີມກໍາລັງຜູ້ທີ່ຍິນດີເດີນຕາມທາງຂອງພຣະຄຣິສ. {AA 560.2}

// {AA 560.2}

ການຊໍາລະລ້າງໃຫ້ບໍລິສຸດບໍ່ແມ່ນສິ່ງທີ່ໄດ້ມາປຸບປັບ ໃຊ້ເວລາໜຶ່ງຊົ່ວໂມງ ຫຼືວ່າມື້ໜຶ່ງ ແຕ່ເປັນສິ່ງທີ່ຕ້ອງໃຊ້ເວລາຕະຫຼອດຊີວິດ. ການຊໍາລະລ້າງໃຫ້ບໍລິສຸດບໍ່ແມ່ນໄດ້ມາຈາກຄວາມສຸກໃຈກະທັນຫັນ ແຕ່ໄດ້ມາຈາກການຕາຍປະຄວາມບາບ ແລະ ມີຊີວິດຢູ່ໃນພຣະຄຣິສ. ຄວາມຜິດຫຼືວ່າການປະຕິຮູບລັກສະນະນິໄສ ບໍ່ສາມາດເກີດຂຶ້ນໄດ້ ດ້ວຍຄວາມພະຍາຍາມທີ່ອ່ອນແອ ຫຼືຂາດບັ້ນຂາດຕອນ. ພວກເຮົາຈະສາມາດເຮັດໄດ້ກໍຕໍ່ເມື່ອອົດທົນຍາວນານ, ເຝິກຝົນຢ່າງໜັກໜ່ວງ, ແລະ ຕໍ່ສູ້ຢ່າງເດັດດ່ຽວ. ພວກເຮົາບໍ່ຮູ້ວ່າການຕໍ່ສູ້ໃນອະນາຄົດນັ້ນຈະໜັກໜາສໍ່າໃດ. ໃນເມື່ອຊາຕານຍັງປົກຄອງຢູ່ ພວກເຮົາກໍຍັງມີຄວາມເຫັນແກ່ຕົວ ມີຄວາມບາບໃຫ້ຕໍ່ສູ້; ໃນເມື່ອຍັງມີຊີວິດຢູ່ ພວກເຮົາກໍຈະພັກຜ່ອນບໍ່ໄດ້, ບໍ່ມີເວລາໃດທີ່ພວກເຮົາສາມາດຢຸດເຊົາ ແລະ ເວົ້າໄດ້ວ່າ ພໍແລ້ວ ຂ້ອຍສໍາເລັດໝົດແລ້ວ. ການຊໍາລະລ້າງໃຫ້ບໍລິສຸດແມ່ນສິ່ງທີ່ຕ້ອງໃຊ້ເວລາຕະຫຼອດຊີວິດ. {AA 560.2}

// {AA 561.1}

ບໍ່ມີອັກຄະສາວົກ ແລະ ຜູ້ປະກາດພຣະທໍາຄົນໃດອ້າງວ່າຕົນເອງບໍ່ມີບາບ. ພວກເພິ່ນເປັນຜູ້ທີ່ຢູ່ໃກ້ຊິດພຣະເຈົ້າທີ່ສຸດ, ເປັນຜູ້ທີ່ຍອມຕາຍແທນທີ່ຈະເຮັດຜິດບາບ, ແລະ ເປັນຜູ້ທີ່ພຣະເຈົ້າຊົງອວຍພອນໃຫ້ໄດ້ຮັບແສງສະຫວ່າງ ແລະ ອໍານາດຈາກສະຫວັນ. ພວກເພິ່ນກໍຍັງສາລະພາບຜິດບາບ. ພວກເພິ່ນບໍ່ໄດ້ເຊື່ອໝັ້ນໃນສິ່ງທີ່ເປັນເນື້ອໜັງ ບໍ່ໄດ້ກ່າວອ້າງວ່າຕົນເອງມີຄວາມຊອບທໍາ ແຕ່ໄດ້ເຊື່ອໝັ້ນຢ່າງໝົດໃຈໃນຄວາມຊອບທໍາຂອງພຣະຄຣິສ. {AA 561.1}

// {AA 561.2}

ຜູ້ທີ່ແນມເບິ່ງພຣະຄຣິສທຸກຄົນກໍເປັນດັ່ງນັ້ນແຫຼະ. ຍິ່ງພວກເຮົາເຂົ້າໃກ້ພຣະເຢຊູ ຍິ່ງພວກເຮົາເຫັນຄວາມບໍລິສຸດຂອງພຣະອົງແຈ້ງຂຶ້ນເທົ່າໃດ ພວກເຮົາກໍຍິ່ງເຫັນຄວາມຊົ່ວຮ້າຍຂອງຄວາມບາບແຈ້ງຂຶ້ນເທົ່ານັ້ນ ແລະ ພວກເຮົາກໍຍິ່ງຈະຍົກຍໍຕົວເອງໜ້ອຍລົງເທົ່ານັ້ນ. ໃຈຂອງພວກເຮົາຕ້ອງຂໍຄວາມຊ່ວຍເຫຼືອຈາກພຣະເຈົ້າຕະຫຼອດເວລາ ທັງສາລະພາບຜິດບາບຢ່າງສະໝໍ່າສະເໝີ, ຈິງຈັງ, ແລະ ດ້ວຍຄວາມໂສກເສົ້າເສຍໃຈ; ພວກເຮົາຕ້ອງຖ່ອມໃຈລົງຕໍ່ໜ້າພຣະອົງ. ໃນທຸກບາດກ້າວຂອງຊີວິດຄຣິສຕຽນ ພວກເຮົາຕ້ອງກັບໃຈໃໝ່ຈິງຈັງຍິ່ງຂຶ້ນ. ພວກເຮົາຕ້ອງຮູ້ວ່າ ຄວາມຄົບບໍລິບູນຂອງພວກເຮົາມີຢູ່ໃນພຣະຄຣິສອົງດຽວເທົ່ານັ້ນ ແລະ ຕ້ອງສາລະພາບຜິດບາບຄືກັບອັກຄະສາວົກໂຢຮັນ ວ່າ: “ເຮົາຮູ້ວ່າໃນຕົວເຮົາ ຄືໃນສັນດານມະນຸດນັ້ນບໍ່ມີການດີຈັກຢ່າງຢູ່ນໍາ.” “ສໍາລັບເຮົາແລ້ວ ເຮົາຂໍອວດອ້າງແຕ່ເລື່ອງໄມ້ກາງແຂນຂອງອົງພຣະເຢຊູຄຣິສເຈົ້າເທົ່ານັ້ນ ຍ້ອນເລື່ອງໄມ້ກາງແຂນຂອງພຣະອົງນີ້ແຫຼະ ໂລກຈິ່ງຕາຍແລ້ວສໍາລັບເຮົາ ແລະ ເຮົາກໍຕາຍແລ້ວສໍາລັບໂລກ.” ໂຣມ 7:18; ຄາລາເຕຍ 6:14. {AA 561.2}

// {AA 561.3}

ໃຫ້ທູດສະຫວັນບັນທຶກເລື່ອງລາວທີ່ຄົນຂອງພຣະເຈົ້າດີ້ນຮົນ ແລະ ຕໍ່ສູ້ເພື່ອຄວາມບໍລິສຸດ; ໃຫ້ບັນທຶກຄໍາອະທິຖານ ແລະ ນໍ້າຕາຂອງພວກເຂົາ; ແຕ່ຢ່າໃຫ້ພຣະເຈົ້າເສຍກຽດຍ້ອນຄໍາເວົ້າຂອງມະນຸດ: “ຂ້ອຍບໍ່ມີບາບ; ຂ້ອຍບໍລິສຸດ.” ປາກຂອງຜູ້ທີ່ໄດ້ຮັບການຊໍາລະລ້າງໃຫ້ບໍລິສຸດຈະບໍ່ກ່າວຖ້ອຍຄໍານີ້. {AA 561.3}

// {AA 562.1}

ອາຈານໂປໂລໄດ້ຖືກພາໄປຍັງສະຫວັນຊັ້ນທີສາມ ແລະ ໄດ້ເຫັນ ໄດ້ຍິນສິ່ງທີ່ບໍ່ສາມາດບອກໄດ້. ເຖິງຢ່າງນັ້ນກໍຕາມ ເພິ່ນກໍກ່າວຢ່າງສຸພາບວ່າ: “ບໍ່ແມ່ນວ່າເຮົາໄດ້ຮັບແລ້ວ ຫຼືວ່າເຖິງທີ່ສໍາເລັດແລ້ວ ແຕ່ເຮົາກໍາລັງບາກບັ່ນມຸ່ງໜ້າໄປ ເພື່ອຈະໄດ້ຮັບເອົາເປັນຂອງຕົນ ເໝືອນດັ່ງພຣະຄຣິສເຈົ້າເຢຊູໄດ້ຊົງຮັບເອົາໄວ້ເປັນຂອງພຣະອົງແລ້ວ.” ຟີລິບປອຍ 3:12. ໃຫ້ທູດສະຫວັນບັນທຶກໄຊຊະນະຂອງອາຈານໂປໂລທີ່ໄດ້ຮັບໃນການຕໍ່ສູ້ສຸດກໍາລັງຄວາມເຊື່ອ. ໃຫ້ສະຫວັນຍິນດີໃນການເດີນທາງອັນຫ້າວຫັນສູ່ສະຫວັນຂອງເພິ່ນ; ເພິ່ນຄອຍຖ້າລາງວັນຂອງຕົນ ແລະ ຖືວ່າສິ່ງອື່ນໄຮ້ຄ່າ. ທູດສະຫວັນຍິນດີໃນການເລົ່າໄຊຊະນະຂອງອາຈານໂປໂລ ແຕ່ເພິ່ນເອງບໍ່ໄດ້ອວດອ້າງໄຊຊະນະເຫຼົ່ານັ້ນ. ທັດສະນະຄະຕິຂອງອາຈານໂປໂລເປັນທັດສະນະຄະຕິທີ່ຜູ້ເຊື່ອທຸກຄົນຄວນເອົາເປັນແບບຢ່າງໃນການຕໍ່ສູ້ເພື່ອໃຫ້ໄດ້ຮັບຊີວິດນິຣັນດອນ. {AA 562.1}

// {AA 562.2}

ໃຫ້ບັນດາຜູ້ທີ່ອ້າງຕົນວ່າບໍລິສຸດໃຊ້ກົດບັນຍັດຂອງພຣະເຈົ້າເປັນແວ່ນແຍງ. ເມື່ອພວກເຂົາເຫັນຄວາມກວ້າງ ແລະ ເຂົ້າໃຈວ່າກົດບັນຍັດນັ້ນເບິ່ງເຫັນຄວາມຄິດ ແລະ ຈິດໃຈ ພວກເຂົາຈະບໍ່ອວດອ້າງວ່າຕົນບໍ່ມີບາບ. ອັນຄະສາວົກໂຢຮັນກ່າວວ່າ: “ຖ້າພວກເຮົາເວົ້າວ່າ ພວກເຮົາບໍ່ມີບາບ ພວກເຮົາກໍເວົ້າຫຼອກລວງຕົນເອງ ແລະ ພວກເຮົາກໍບໍ່ມີຄວາມຈິງໃນຈິດໃຈ.” “ຖ້າພວກເຮົາເວົ້າວ່າ ພວກເຮົາບໍ່ໄດ້ເຮັດບາບກໍເທົ່າກັບວ່າ ພວກເຮົາເຮັດໃຫ້ພຣະເຈົ້າເປັນຜູ້ຕົວະ ແລະ ພຣະທໍາຂອງພຣະອົງກໍບໍ່ຢູ່ໃນພວກເຮົາເລີຍ.” “ຖ້າເຮົາທັງຫຼາຍສາລະພາບຜິດບາບທັງຫຼາຍຂອງພວກເຮົາ ພຣະອົງຊົງສັດຊື່ ແລະ ທ່ຽງທໍາ ຈະຊົງໂຜດຍົກບາບຂອງພວກເຮົາ ແລະ ຈະຊົງໂຜດຊໍາລະລ້າງເຮົາທັງຫຼາຍຈາການທະທໍາໝົດສິ້ນ.” 1 ໂຢຮັນ 1:8, 10, 9. {AA 562.2}

// {AA 562.3}

ມີຫຼາຍຄົນອ້າງວ່າຕົນເອງບໍລິສຸດ, ວ່າເປັນຄົນຂອງພຣະເຈົ້າ, ວ່າມີສິດທວງຄໍາສັນຍາຂອງພຣະອົງ ແຕ່ບໍ່ຍອມເຊື່ອຟັງກົດບັນຍັດຂອງພຣະອົງ. ຄົນທີ່ລະເມີດກົດບັນຍັດເຫຼົ່ານີ້ອ້າງສິດໃນທຸກສິ່ງທີ່ຊົງສັນຍາຕໍ່ໄພ່ພົນຂອງພຣະເຈົ້າ ແຕ່ການກະທໍານີ້ເປັນພຽງຄວາມອວດອ້າງຂອງພວກເຂົາ ເພາະອັນຄະສາວົກໂຢຮັນໄດ້ບອກພວກເຮົາວ່າ ຜູ້ທີ່ຮັກພຣະເຈົ້າແທ້ຈິງຈະເຊື່ອຟັງກົດບັນຍັດທັງໝົດຂອງພຣະອົງ. ການເຊື່ອຟັງກົດເກນຄວາມຈິງ, ການອ້າງຕົນວ່າເປັນຜູ້ເຊື່ອຂອງພຣະຄຣິສ, ການນັບຖືພຣະຄຣິສວ່າເປັນຄົນຊອບທໍາ, ແລະ ການເຊື່ອວ່າພຣະຄໍາພີ່ບໍ່ແມ່ນນິຍາຍປັ້ນແຕ່ງຂຶ້ນມາ ສິ່ງເຫຼົ່ານີ້ບໍ່ພຽງພໍ. ອັນຄະສາວົກໂຢຮັນໄດ້ຂຽນວ່າ: ຖ້າຄົນໃດເວົ້າວ່າ, ‘ຕົນຮູ້ຈັກພຣະອົງ’ ແຕ່ບໍ່ຖືຮັກສາກົດບັນຍັດຂອງພຣະອົງ ຄົນນັ້ນກໍເວົ້າຕົວະ ແລະ ຄວາມຈິງກໍບໍ່ມີຢູ່ໃນລາວ. ແຕ່ຜູ້ໃດກໍຕາມທີ່ຖືຮັກສາພຣະທໍາຂອງພຣະອົງ ຜູ້ນັ້ນແຫຼະທີ່ຮັກພຣະເຈົ້າຢ່າງຄົບຖ້ວນບໍລິບູນໂດຍແທ້. ດ້ວຍເຫດນີ້ແຫຼະ ເຮົາທັງຫຼາຍຈິ່ງຮູ້ຈັກວ່າພວກເຮົາຢູ່ໃນພຣະອົງ.” “ທຸກຄົນທີ່ຖືຮັກສາບັນດາຂໍ້ບັນຍັດຂອງພຣະເຈົ້າ ກໍຕັ້ງຢູ່ໃນພຣະອົງ ແລະ ພຣະອົງກໍຊົງສະຖິດຢູ່ໃນພວກເຂົາ.” 1 ໂຢຮັນ 2:4, 5; 3:24. {AA 562.3}

// {AA 563.1}

ອັນຄະສາວົກໂຢຮັນບໍ່ໄດ້ສອນວ່າ ຄວາມເຊື່ອຟັງເຮັດໃຫ້ໄດ້ຮັບຄວາມພົ້ນ ແຕ່ສອນວ່າ ຄວາມເຊື່ອຟັງແມ່ນໝາກຜົນຂອງຄວາມເຊື່ອ ແລະ ຄວາມຮັກ. ເພິ່ນກ່າວວ່າ: “ພວກເຈົ້າຮູ້ວ່າພຣະອົງໄດ້ມາປະກົດເພື່ອຍົກເອົາບາບກໍາຂອງມະນຸດ ແລະ ໃນພຣະອົງນັ້ນບໍ່ມີບາບເລີຍ. ດັ່ງນັ້ນ ຜູ້ທີ່ຕັ້ງໝັ້ນໃນພຣະອົງ ຜູ້ນັ້ນກໍບໍ່ເຮັດບາບອີກຕໍ່ໄປ ສ່ວນຜູ້ໃດທີ່ຍັງເຮັດບາບຕາມເຄີຍ ຜູ້ນັ້ນກໍຍັງບໍ່ເຫັນພຣະອົງ ແລະ ຍັງບໍ່ຮູ້ຈັກພຣະອົງ.” 1 ໂຢຮັນ 3:5, 6. ຖ້າພວກເຮົາຢູ່ໃນພຣະຄຣິສ ຖ້າຄວາມຮັກຂອງພຣະເຈົ້າຢູ່ໃນຈິດໃຈຂອງພວກເຮົາ ຄວາມຮູ້ສຶກ ຄວາມຄິດ ແລະ ການກະທໍາຂອງພວກເຮົາກໍຈະສອດຄ່ອງກັບຄວາມປະສົງຂອງພຣະເຈົ້າ. ຈິດໃຈທີ່ໄດ້ຮັບການຊໍາລະລ້າງໃຫ້ບໍລິສຸດສອດຄ່ອງກັບກົດບັນຍັດຂອງພຣະເຈົ້າ. {AA 563.1}

// {AA 563.2}

ຫຼາຍຄົນເຖິງວ່າພະຍາຍາມເຊື່ອຟັງກົດບັນຍັດຂອງພຣະເຈົ້າ ແຕ່ກໍບໍ່ມີສັນຕິສຸກຫຼືຄວາມປິຕິຍິນດີ. ສິ່ງນີ້ເປັນຍ້ອນບໍ່ສາມາດເຝິກຝົນຄວາມເຊື່ອຂອງຕົນເອງ. ພວກເຂົາຍ່າງຄືຄົນຍ່າງຢູ່ໃນຖິ່ນກັນດານແຫ້ງແລ້ງ. ພວກເຂົາທວງເອົາໜ້ອຍ ເມື່ອສົມຄວນທວງເອົາຫຼາຍ. ທີ່ຈິງແລ້ວ ສັນຍາຂອງພຣະເຈົ້າບໍ່ມີເຂດຈໍາກັດ. ຄົນເຫຼົ່ານັ້ນບໍ່ປະພຶດສົມກັບຄວາມບໍລິສຸດອັນມາຈາກການເຊື່ອຟັງຄວາມຈິງ. ພຣະເຈົ້າຊົງປະສົງໃຫ້ບຸດຊາຍ ແລະ ບຸດຍິງຂອງພຣະອົງມີຄວາມສຸກ, ມີສັນຕິສຸກ, ແລະ ເປັນຄົນເຊື່ອຟັງ. ຜູ້ເຊື່ອສາມາດຮັບພຣະພອນເຫຼົ່ານີ້ໄດ້ຜ່ານການເຝິກຝົນຄວາມເຊື່ອ. ຜ່ານທາງຄວາມເຊື່ອນັ້ນ ຄວາມບົກຜ່ອງທາງລັກສະນະນິໄສທຸກຢ່າງຈະຖືກປົວແປງ, ຄວາມເສື່ອເສຍທຸກຢ່າງຈະຖືກຊໍາລະລ້າງ, ຄວາມຜິດທຸກຢ່າງຈະຖືກແກ້ໄຂ, ແລະ ຄວາມປະເສີດທຸກຢ່າງຈະງອກງາມຂຶ້ນ. {AA 563.2}

// {AA 564.1}

ການອະທິຖານເປັນເຄື່ອງມືຈາກສະຫວັນ ເຊື່ອນໍາໄປສູ່ຄວາມສໍາເລັດໃນການຕໍ່ສູ້ກັບຄວາມບາບ ແລະ ການພັດທະນາລັກສະນະນິໄສຂອງຄຣິສຕຽນ. ການຊ່ວຍເຫຼືອຈາກພຣະເຈົ້າ ອັນເປັນການຕອບຄໍາອະທິຖານດ້ວຍຄວາມເຊື່ອ ຈະເຮັດໃຫ້ສໍາເລັດຕາມຄໍາຮ້ອງຂໍທຸກຢ່າງຂອງຜູ້ນັ້ນ. ພວກເຮົາສາມາດທູນຂໍທຸກຢ່າງຈາກພຣະເຈົ້າ ບໍ່ວ່າຈະເປັນການອະໄພບາບ, ພຣະວິນຍານບໍລິສຸດ, ຈິດໃຈຂອງພຣະຄຣິສ, ສະຕິປັນຍາ ແລະ ກໍາລັງໃນການຮັບໃຊ້ວຽກງານຂອງພຣະອົງ ເພາະພຣະອົງຊົງສັນຍາວ່າ: “ພວກເຈົ້າຈະໄດ້ຮັບ.” {AA 564.1}

// {AA 564.2}

ຢູ່ພູນັ້ນແຫຼະ ໂມເຊໄດ້ພົບພຣະເຈົ້າ ແລະ ໄດ້ເຫັນຮູບຊົງຂອງຫໍທີ່ຈະເປັນບ່ອນສະຖິດຂອງສະຫງ່າລາສີຂອງພຣະເຈົ້າ. ຢູ່ພູນັ້ນແຫຼະ ຄືຢູ່ບ່ອນລັບເພື່ອສື່ສານກັບພຣະເຈົ້າ ພວກເຮົາຕ້ອງຕຶກຕອງຄວາມປະສົງອັນສະຫງ່າງາມຂອງພຣະເຈົ້າທີ່ມີຕໍ່ມະນຸດ. ໃນທຸກຍຸກທຸກສະໄໝ ພຣະເຈົ້າໄດ້ເປີດເຜີຍຄວາມປະສົງໃຫ້ໄພ່ພົນຂອງພຣະອົງຮູ້ ໂດຍໃຫ້ພວກເຂົາຮູ້ຫຼັກການແຫ່ງພຣະຄຸນເທື່ອລະເລັກລະໜ້ອຍ. ພຣະອົງເປີດເຜີຍຄວາມຈິງຕາມວິທີໃນພຣະຄໍານີ້: “ພຣະອົງຈະມາຫາພວກເຮົາຢ່າງແນ່ນອນຕອນຮຸ່ງເຊົ້າ.” ໂຮເສອາ 6:3. ຜູ້ທີ່ຍອມໃຫ້ພຣະເຈົ້າເປີດຄວາມເຂົ້າໃຈຂອງຕົນ ຈະຍ່າງອອກຈາກຄວາມມືດສະລົວໃນຍາມເຊົ້າ ເຂົ້າສູ່ແສງແຈ້ງໃນຍາມກາງເວັນ. {AA 564.2}

// {AA 565.1}

ຄວາມບໍລິສຸດແທ້ຈິງໝາຍເຖິງຄວາມຮັກອັນຄົບບໍລິບູນ, ການເຊື່ອຟັງອັນຄົບບໍລິບູນ, ການສອດຄ່ອງກັບຄວາມປະສົງຂອງພຣະເຈົ້າໂດຍຄົບບໍລິບູນ. ພວກເຮົາຕ້ອງຮັບການຊໍາລະລ້າງໃຫ້ບໍລິສຸດຜ່ານການເຊື່ອຟັງຄວາມຈິງ. ສິ່ງທີ່ນໍາໄປສູ່ຄວາມຕາຍຕ້ອງຖືກລ້າງອອກຈາກຄວາມຄິດຂອງພວກເຮົາ ແລະ ພວກເຮົາຕ້ອງຮັບໃຊ້ພຣະເຈົ້າຜູ້ຊົງພຣະຊົນຢູ່. ພວກເຮົາຍັງບໍ່ມີຄວາມຄົບບໍລິບູນ ແຕ່ພວກເຮົາມີໂອກາດທີ່ຈະຕັດຄວາມເຫັນແກ່ຕົວ ແລະ ຄວາມຜິດບາບທີ່ຈ່ອງດຶງອອກ ແລະ ກ້າວເຂົ້າສູ່ຄວາມຄົບບໍລິບູນ. ພວກເຮົາທັງໝົດສາມາດຍື້ມືຮອດຄວາມປະເສີດ ແລະ ຄວາມສູງສົ່ງບໍລິສຸດທັງຫຼາຍໄດ້. {AA 565.1}

// {AA 565.2}

ສາເຫດທີ່ຫຼາຍຄົນໃນສະໄໝນີ້ບໍ່ຈະເລີນກ້າວໜ້າໃນການດໍາເນີນຊີວິດຕາມແບບຢ່າງຂອງພຣະເຈົ້າ ແມ່ນຍ້ອນພວກເຂົາແປຄວາມປະສົງຂອງພຣະເຈົ້າຕາມໃຈຕົນເອງ. ພວກເຂົາເຮັດຕາມຕັນຫາຂອງຕົນ ແລ້ວອວດອ້າງວ່າປະຕິບັດຕາມຄວາມປະສົງຂອງພຣະເຈົ້າ. ຄົນເຫຼົ່ານີ້ບໍ່ຕໍ່ສູ້ກັບຄວາມເຫັນແກ່ຕົວ. ຄົນອື່ນປະສົບຜົນສໍາເລັດໃນການເອົາຊະນະຄວາມເພີດເພີນ ແລະ ຄວາມມັກສະດວກສະບາຍໄດ້ໄລຍະໜຶ່ງ. ພວກເຂົາຈິງຈັງ ແລະ ກະຕືລືລົ້ນ ແຕ່ວ່າອິດເມື່ອຍຕໍ່ຄວາມຍາວນານ, ການຕາຍຕໍ່ຄວາມບາບ, ແລະ ຄວາມວຸ້ນວາຍອັນບໍ່ສິ້ນສຸດຕ່າງໆ. ຄວາມຂີ້ຄ້ານແລ່ນເຂົ້າມາຫາ ແລະ ບໍ່ຕໍ່ສູ້ກັບຄວາມເຫັນແກ່ຕົວ; ພວກເຂົາຕາເທີບເຊືອບຫຼັບ ແລະ ຕົກຢູ່ໃຕ້ອໍານາດຂອງການທົດລອງ ແທນທີ່ຈະລຸກຂຶ້ນຕໍ່ຕ້ານ. {AA 565.2}

// {AA 565.3}

ພຣະຄໍາຂອງພຣະເຈົ້າບໍ່ອະນຸຍາດໃຫ້ປະນີປະນອມກັບຄວາມບາບ. ພຣະບຸດຂອງພຣະເຈົ້າມາປະກົດກໍເພື່ອນໍາທຸກຄົນມາຫາພຣະອົງ. ພຣະອົງບໍ່ໄດ້ສະເດັດມາກ່ອມໂລກນອນ ແຕ່ເພື່ອຊີ້ທິດເຍືອງທາງໃຫ້ທຸກຄົນຍ່າງໄປຈົນຮອດປະຕູສະຫວັນ. ໄພ່ພົນຂອງພຣະອົງຕ້ອງຍ່າງຕາມຫຼັງພຣະອົງ; ເຖິງວ່າຈະຕ້ອງປະຖິ້ມຄວາມສະດວກສະບາຍ ຫຼື ຄວາມຫຼົງໄຫຼຕ່າງໆ ເຖິງວ່າຈະລໍາບາບໜັກໜາສາຫັດສໍ່າໃດກໍຕາມ ພວກເຂົາຕ້ອງຕໍ່ສູ້ກັບຕົນເອງສະເໝີ. {AA 565.3}

// {AA 566.1}

ສິ່ງທີ່ເປັນການສັນລະເສີນພຣະເຈົ້າຫຼາຍທີ່ສຸດແມ່ນການຖວາຍຕົວເປັນພາຊະນະຮັບໃຊ້. ການເວລາຜ່ານໄປຢ່າງໄວວາ ແລະ ບໍ່ຫວນກັບຄືນມາ. ພວກເຮົາ ຈົ່ງຢ່າຖ່ວງດຶງສິ່ງທີ່ເປັນຂອງພຣະອົງໄວ້ ແລ້ວບໍ່ຖວາຍໃຫ້ພຣະອົງ. ຈົ່ງຢ່າປະຕິເສດທີ່ຈະຖວາຍແດ່ພຣະອົງ ເຖິງວ່າສິ່ງນັ້ນເມື່ອຖວາຍແລ້ວເບິ່ງຄືວ່າບໍ່ເປັນປະໂຫຍດແກ່ເຮົາກໍຕາມ ເພາະຖ້າບໍ່ຖວາຍ ກໍຈະເຮັດໃຫ້ພວກເຮົາຕ້ອງພິນາດ. ພຣະອົງຂໍໃຫ້ຖວາຍສຸດຫົວໃຈ ກໍຈົງຖວາຍຕາມນັ້ນ ເພາະເປັນຂອງພຣະອົງ; ຫົວໃຈຂອງເຮົາເປັນຂອງພຣະອົງເນື່ອງດ້ວຍການຊົງສ້າງ ແລະ ການຊົງໄຖ່. ພຣະອົງຂໍສະຕິປັນຍາຂອງທ່ານ ກໍຈົ່ງຖວາຍໃຫ້ພຣະອົງ; ປັນຍານັ້ນເປັນຂອງພຣະອົງ. ພຣະອົງຂໍເງິນຄໍາຂອງທ່ານ ກໍຈົ່ງຖວາຍໃຫ້ພຣະອົງ; ເງິນຄໍານັ້ນເປັນຂອງພຣະອົງ. “ເຈົ້າທັງຫຼາຍບໍ່ໄດ້ເປັນເຈົ້າຂອງຕົວເຈົ້າເອງ. ພຣະເຈົ້າໄດ້ຊົງຊື້ພວກເຈົ້າມາດ້ວຍລາຄາສູງ.” 1 ໂກຣິນໂທ 6:19, 20. ຈິດໃຈທີ່ພຣະເຈົ້າຈະຮັບເອົານັ້ນ ມີແຕ່ຈິດໃຈທີ່ຖ່ອມລົງ ແລະ ໄດ້ຮັບການຊໍໍາລະລ້າງໃຫ້ບໍລິສຸດ ທີ່ຮັບໃຊ້ພຣະອົງຕາມຄວາມເຊື່ອ ເຊິ່ງສະແດງອອກເປັນການກະທໍາດ້ວຍຄວາມຮັກ. ພຣະອົງຊົງຊູມາດຕະຖານອັນສູງສົ່ງໃຫ້ພວກເຮົາ ນັ້ນຄືຄວາມຄົບບໍລິບູນ. ພຣະອົງຂໍໃຫ້ພວກເຮົາໝັ້ນຄົງ ໜັກແໜ້ນເພື່ອພຣະອົງໃນໂລກນີ້ ເໝືອນທີ່ພຣະອົງຊົງເປັນຕົວແທນຂອງພວກເຮົາຕໍ່ໜ້າພຣະພັກຂອງພຣະບິດາ. {AA 566.1}

// {AA 566.2}

“ສິ່ງນີ້ແຫຼະ ແມ່ນນໍ້າພຣະໄທຂອງພຣະເຈົ້າ” ຕໍ່ພວກເຈົ້າ “ຄືໃຫ້ພວກເຈົ້າເປັນຄົນບໍລິສຸດ.” 1 ໂກຣິນໂທ 4:3. ທ່ານປາຖະໜາຢາກເປັນຄົນບໍລິສຸດບໍ? ຄວາມບາບຂອງທ່ານອາດຈະສູງສໍ່າໜ່ວຍພູ ແຕ່ຖ້າທ່ານຖ່ອມໃຈ ແລະ ສາລະພາບຄວາມບາບຂອງຕົນ ໂດຍເຊື່ອໝັ້ນໃນຄຸນງາມຄວາມດີຂອງພຣະຄຣິສຜູ້ຖືກຄຶງ ແລະ ເປັນຄືນມາຈາກຕາຍ ພຣະອົງຈະຊົງໃຫ້ອະໄພ ແລະ ຊໍາລະລ້າງຄວາມອະທໍາທັງມວນຂອງທ່ານ. ພຣະເຈົ້າຊົງຮຽກຮ້ອງໃຫ້ທ່ານປະຕິບັດຕາມບັນຍັດຂອງພຣະອົງໂດຍສົມບູນ. ກົດບັນຍັດນີ້ເປັນດັ່ງສຽງຂອງພຣະອົງ ເອີ້ນໃສ່ທ່ານວ່າ ຈົ່ງບໍລິສຸດ ບໍລິສຸດຂຶ້ນເລື້ອຍໆ. ຈົ່ງສະແຫວງຫາຄວາມຄົບບໍລິບູນແຫ່ງພຣະຄຸນຂອງພຣະຄຣິສ. ຈົ່ງປາຖະໜາຄວາມຊອບທໍາຂອງພຣະຄຣິສດ້ວຍສຸດຈິດສຸດໃຈ ເຊິ່ງເປັນສິ່ງທີ່ພຣະຄໍາຂອງພຣະເຈົ້າກ່າວວ່າ ເປັນຄວາມສະຫງົບສຸກ ແລະ ຄວາມປອດໄພຕະຫຼອດໄປ. {AA 566.2}

// {AA 567.1}

ເມື່ອຈິດວິນຍານຂອງທ່ານປາຖະໜາພຣະເຈົ້າ ທ່ານຈະພົບຄວາມຮັ່ງມີຕ່າງໆແຫ່ງພຣະຄຸນ ເຊິ່ງເໜືອຄວາມເຂົ້າໃຈ. ເມື່ອຕຶກຕອງຄວາມຮັງມີເຫຼົ່ານີ້ ທ່ານກໍຈະໄດ້ຮັບ ແລະ ຈະສະແດງໃຫ້ເຫັນຄຸນງາມຄວາມດີແຫ່ງການເສຍສະຫຼະຂອງພຣະຜູ້ຊ່ວຍໃຫ້ພົ້ນ, ການປົກປ້ອງຄວາມຊອບທໍາຂອງພຣະອົງ, ຄວາມຄົບບໍລິບຸນແຫ່ງສະຕິປັນຍາຂອງພຣະອົງ, ແລະ ລິດອໍານາດຂອງພຣະອົງໃນການຖວາຍທ່ານໃຫ້ແກ່ພຣະບິດາ “ໂດຍບໍ່ມີຈຸດດ່າງພອຍ ແລະ ຂໍ້ຕໍາໜິ.” 2 ເປໂຕ 3:14. {AA 567.1}
