= 16

== ຂ່າວປະເສີດໃນເມືອງອັນຕີໂອເຂຍ

==== ອີງຕາມ ກິດຈະການ 11:19–26; 13:1–3.

// {AA 155.1}

ຫຼັງຈາກພວກສາວົກແຕກໜີອອກຈາກນະຄອນເຢຣູຊາເລັມຍ້ອນການກົດຂີ່ຂົ່ມເຫັງ ຂ່າວປະເສີດໄດ້ແຜ່ຂະຫຍາຍຢ່າງໄວວາໄປສູ່ດິນແດນຕ່າງໆ ກາຍອະນາເຂດປາ​ແລ​ສ​ໄຕ​ນ໌ ແລະມີກຸ່ມຜູ້ເຊື່ອກຸ່ມນ້ອຍກໍ່ຕົວຂຶ້ນໃນເມືອງສໍາຄັນຕ່າງໆ. ຜູ້ເຊື່ອບາງຄົນ “ໜີໄປຍັງເມືອງໂຟນີເຊຍ, ເກາະໄຊປຣັດ ແລະເມືອງອັນຕີໂອເຂຍ.” <Acts 11:19> ພວກຜູ້ເຊື່ອເຫຼົ່ານີ້ປະກາດພຣະທຳໃຫ້ແຕ່ຊາວຢິວພື້ນເມືອງແລະຊາວຢິວປາກພາສາກຣີກເທົ່ານັ້ນ ເຊິ່ງເຕົ້າໂຮມກັນເປັນກຸ່ມໃຫຍ່ຢູ່ເກືອບທຸກເມືອງທົ່ວໂລກ. {AA 155.1}

// {AA 155.2}

ໃນບັນດາເມືອງທີ່ກ່າວມານັ້ນ ເມືອງອັນຕີໂອເຂຍເປັນເມືອງໜຶ່ງທີ່ຮັບເອົາຂ່າວປະເສີດດ້ວຍຄວາມຍິນດີ ເຊິ່ງໃນສະໃໝນັ້ນອັນຕີໂອເຂຍເປັນເມືອງໃຫຍ່ຂອງຊີເຣຍ. ຍ້ອນເມືອງນີ້ເປັນສູນກາງການຄ້າຂາຍສໍາຄັນ ຈຶ່ງມີຄົນຫຼາຍສັນຊາດມາພັກອາໄສຢູ່. ນອກຈາກນັ້ນ ເມືອງອັນຕີໂອເຂຍຂຶ້ນຊື່ວ່າເປັນເມືອງແຫ່ງຄວາມສະດວກສະບາຍແລະຄວາມສະໜຸກສະໜານ ຍ້ອນພູມລໍາເນົາທີ່ດີຕໍ່ສຸຂະພາບ, ຄວາມຮັ່ງມີ, ວັດທະນະທໍາ, ແລະຄວາມສີວິໄລ. ໃນສະໄໝຂອງພວກສາວົກ ເມືອງນີ້ຖືວ່າເປັນເມືອງແຫ່ງຄວາມຟຸມເຟືອຍແລະຄວາມຊົ່ວ. {AA 155.2}

// {AA 156.1}

ຜູ້ເຊື່ອທີ່ມາຈາກເກາະໄຊປຣັດແລະເມືອງກີເຣເນ “ໄດ້ປະກາດຂ່າວປະເສີດເລື່ອງພຣະເຢຊູເຈົ້າ” ຢ່າງເປີດເຜີຍໃນສະຖານທີ່ສາທາລະນະ. “ຣິດອໍານາດຂອງອົງພຣະຜູ້ເປັນເຈົ້າໄດ້ຢູ່ນໍາພວກເຂົາ ແລະຄົນເປັນຈໍານວນຫຼາຍໄດ້ເຊື່ອແລະຫັນກັບມາຫາອົງພຣະຜູ້ເປັນເຈົ້າ.” <Acts 11:19b, 21>{AA 156.1}

// {AA 156.2}

“ຂ່າວກ່ຽວກັບເລື່ອງນີ້ໄດ້ໄປເຖິງຄຣິສຕະຈັກໃນນະຄອນເຢຣູຊາເລັມ, ດັ່ງນັ້ນ ພວກເຂົາຈຶ່ງໃຊ້ບາຣະນາບາໄປຍັງເມືອງອັນຕີໂອເຂຍ.” ເມື່ອໄປຮອດ ບາຣະນາບາກໍໄດ້ເຫັນສິ່ງທີ່ພຣະຄຸນຂອງພຣະເຈົ້າໄດ້ເຮັດສໍາເລັດ ແລ້ວ “ເພິ່ນກໍດີໃຈແລະເຕືອນເຂົາທຸກຄົນໃຫ້ສັດຊື່ ແລະຕັ້ງໝັ້ນຄົງໃນອົງພຣະຜູ້ເປັນເຈົ້າດ້ວຍສຸດຈິດສຸດໃຈຂອງເຂົາ.” <Acts 11. 22, 23> {AA 156.2}

// {AA 156.3}

ພຣະເຈົ້າຊົງອວຍພອນການປະກາດຂອງບາຣະນາບາໃນເມືອງອັນຕີໂອເຂຍຢ່າງຫຼວງຫຼາຍ ແລະຜູ້ເຊື່ອໄດ້ເພີ່ມຂຶ້ນເປັນຈໍານວນຫຼາຍ. ເມື່ອການປະກາດຂະຫຍາຍຕົວຂຶ້ນ ບາຣະນາບາເຫັນວ່າຈໍາເປັນຕ້ອງມີຜູ້ຊ່ວຍທີ່ເໝາະສົມເພື່ອສືບຕໍ່ວຽກງານທີ່ພຣະເຈົ້າຊົງເປີດທາງໃຫ້. ເພິ່ນຈຶ່ງເດີນທາງໄປຊອກຫາໂປໂລຢູ່ເມືອງຕາໂຊ ເຊິ່ງພາຍຫຼັງອອກຈາກກຸງເຢຣູຊາເລັມຄັ້ງຫຼ້າສຸດ ໂປໂລໄດ້ເດີນທາງໄປ “ເຂດແດນຊີເຣຍແລະກີລີເກຍ” ປ່າວປະກາດ “ຂ່າວປະເສີດເລື່ອງຄວາມເຊື່ອ ເຊິ່ງຕົນໄດ້ເຄີຍທໍາຮ້າຍແລ້ວນັ້ນ.” (ຄາລາເຕຍ 1:21, 23) ບາຣະນາບາໄດ້ພົບ ແລະ ຊັກຊວນໂປໂລໃຫ້ເດີນທາງໄປຮ່ວມປະກາດຢູ່ເມືອງອັນຕີໂອເຂຍ. {AA 156.3}

// {AA 156.4}

ໂປໂລເຫັນວ່າເມືອງອັນຕີໂອເຂຍອັນແອອັດນັ້ນເປັນສະຖານທີ່ທີ່ດີຕໍ່ການປະກາດ. ຄວາມຮູ້, ສະຕິປັນຍາ, ແລະຄວາມຫ້າວຫັນຂອງເພິ່ນເໝາະສົມສໍາລັບການປະກາດຂ່າວປະເສີດໃຫ້ຊາວເມືອງແລະຜູ້ມາພັກເຊົາໃນເມືອງສິວິໄລແຫ່ງນີ້. ໂປໂລໄດ້ພິສູດໃຫ້ເຫັນວ່າບາຣານາບາເລືອກຖືກຄົນ. ທັງສອງໄດ້ປະກາດຮ່ວມກັນຢ່າງສັດຊື່ເປັນເວລາສອງປີ ເຮັດໃຫ້ຫຼາຍຄົນໄດ້ຮູ້ພຣະເຢຊູໄທນາຊາເຣັດ ຜູ້ມີອໍານາດໃຫ້ພົ້ນບາບ ແລະເປັນພຣະຜູ້ໄຖ່ຂອງໂລກ. {AA 156.4}

// {AA 157.1}

ເມືອງອັນຕີໂອເຂຍນີ້ເອງເປັນເມືອງທີ່ພວກສາວົກຖືກເອີ້ນວ່າ ຄຣິສຕຽນ ເປັນເທື່ອທໍາອິດ ຍ້ອນວ່າ ພຣະເຢຊູເປັນເນື້ອໃນຂອງຄໍາເທດສະໜາ, ຄໍາສອນ, ແລະຄໍາເວົ້າຄໍາວ່າຂອງພວກເຂົາ. ພວກເຂົາໄດ້ເລົ່າເລື່ອງເຫດການທີ່ເກີດຂຶ້ນເມື່ອພຣະເຢຊູຍັງຢູ່ໃນໂລກນີ້ ຄືເມື່ອພວກສາວົກຢູ່ນໍາພຣະອົງໂດຍກົງ. ພວກເຂົາປະກາດຄໍາສອນແລະການປິ່ນປົວພະຍາດຢ່າງອັດສະຈັນຂອງພຣະອົງ ບໍ່ຮູ້ອິດຮູ້ເມື່ອຍ. ພວກເຂົາສຽງສັ່ນແລະນໍ້າຕາໄຫຼເມື່ອຄໍານຶງເຖິງຄວາມເຈັບປວດຂອງພຣະອົງໃນສວນເກັດເຊເມນີ, ການທໍລະຍົດພຣະອົງ, ການຂຶ້ນສານ, ແລະການເຂັ່ນຂ້າພຣະອົງ ລ້ວມທັງຄວາມອົດທົນແລະຄວາມຖ່ອມຕົນຂອງພຣະອົງທີ່ຍອມຜ່ານການໝິ່ນປະໝາດແລະການທໍລະມານຈາກພວກສັດຕູ; ຍັງບໍ່ພໍພຣະອົງຍັງເມດຕາສົງສານແລະອະທິຖານເຜື່ອສັດຕູຂອງພຣະອົງ. ພວກເຂົາຍັງໄດ້ຄໍານຶງເຖິງການເປັນຄືນມາຈາກຕາຍ, ການສະເດັດຂຶ້ນສູ່ສະຫວັນ, ແລະການຮັບໃຊ້ຂອງພຣະອົງໃນສະຫວັນ ໃນຖານະເປັນຜູ້ແກ້ຕາງຂອງມະນຸດ. ຄົນຕ່າງຊາດເອີ້ນພວກເຂົາວ່າ ຄຣິສຕຽນ ກໍສົມຄວນແລ້ວ ຍ້ອນວ່າພວກເຂົາເທດສະໜາກ່ຽວກັບພຣະເຢຊູແລະອະທິຖານຫາພຣະເຈົ້າຜ່ານພຣະອົງ. {AA 157.1}

// {AA 157.2}

ອີງຕາມຄວາມຈິງ ພຣະເຈົ້າຊົງຕັ້ງຊື່ໃຫ້ພວກເຂົາວ່າ ຄຣິສຕຽນ. ພຣະເຈົ້າປະທານນາມຊື່ນີ້ໃຫ້ແກ່ທຸກຄົນທີ່ຮັບເຊື່ອແລະຕິດຕາມພຣະເຢຊູ. ລຸນມາ ຢາໂກໂບໄດ້ຂຽນເຖິງນາມຊື່ນີ້ວ່າ: “ແມ່ນຜູ້ໃດທີ່ກົດຂີ່ພວກເຈົ້າແລະຈັບພວກເຈົ້າຂຶ້ນສານ ບໍ່ແມ່ນຄົນຮັ່ງມີນັ້ນບໍ? ບໍ່ແມ່ນພວກເຂົານັ້ນຫຼື ທີ່ເວົ້າໝິ່ນປະໝາດຕໍ່ພຣະນາມອັນປະເສີດເຊິ່ງພວກເຈົ້າກໍເປັນຂອງພຣະອົງ?” (ຢາໂກໂບ 2:6, 7) ແລະເປໂຕກໍເວົ້າວ່າ: “ແຕ່ຖ້າຜູ້ໃດໄດ້ຮັບທຸກເພາະມີຊື່ວ່າ ເປັນຄຣິສຕຽນ ກໍຢ່າໃຫ້ຜູ້ນັ້ນມີຄວາມລະອາຍ ແຕ່ໃຫ້ຖວາຍພຣະກຽດແດ່ພຣະເຈົ້າເພາະຊື່ນັ້ນ.” “ຖ້າເຈົ້າທັງຫຼາຍຫລາຍຖືກໝິ່ນປະໝາດ ເພາະພຣະນາມຂອງພຣະຄຣິສ ພວກເຈົ້າກໍເປັນສຸກເພາະວ່າພຣະວິນຍານ ຜູ້ຊົງສະຫງ່າຣາສີ ຄືພຣະວິນຍານຂອງພຣະເຈົ້າ ຊົງສະຖິດຢູ່ກັບພວກເຈົ້າ.” (1 ເປໂຕ 4:16, 14) {AA 157.2}

// {AA 158.1}

ຜູ້ເຊື່ອໃນເມືອງອັນຕີໂອເຂຍຮູ້ວ່າ ພຣະເຈົ້າຍິນດີທີ່ຈະກະທໍາໃນຊີວິດຂອງພວກເຂົາ “ໃຫ້ມີໃຈປາຖະໜາແລະໃຫ້ເຮັດໄປເພື່ອເປັນທີພໍພຣະໄທຂອງພຣະອົງ.” (ຟີລິບປອຍ 2:13) ພວກເຂົາອາໃສຢູ່ທ່າມກາງຜູ້ຄົນທີ່ບໍ່ສົນໃຈສິ່ງຄົງຄ່າຕະຫຼອດການ ຈຶ່ງພະຍາຍາມດຶງດູດຄວາມສົນໃຈຂອງຜູ້ທີ່ຊື່ສັດ ແລະເປັນພະຍານເພື່ອພຣະເຢຊູຜູ້ທີ່ຕົນຮັກແລະຮັບໃຊ້. ໃນການຮັບໃຊ້ຢ່າງຖ່ອມໃຈນັ້ນ ພວກເຂົາໄດ້ຮຽນຮູ້ທີ່ຈະເພິ່ງພາຣິດອໍານາດຂອງພຣະວິນຍານບໍລິສຸດເພື່ອໃຫ້ພຣະທຳແຫ່ງຊີວິດເກີດດອກອອກຜົນ. ສະນັ້ນທຸກເມື່ອເຊື່ອວັນພວກເຂົາຈຶ່ງເປັນພະຍານເຖິງຄວາມເຊື່ອໃນພຣະຄຣິສໃຫ້ຄົນທຸກລະດັບໄດ້ຮູ້. {AA 158.1}

// {AA 158.2}

ແບບຢ່າງຂອງຜູ້ເຊື່ອໃນເມືອງອັນຕີໂອເຂຍຄວນເປັນແຮງກຳລັງໃຈໃຫ້ຜູ້ເຊື່ອທີ່ອາໄສຢູ່ເມືອງໃຫຍ່ໃນປະຈຸບັນ. ພຣະເຈົ້າຊົງປະສົງໃຫ້ມີຜູ້ຮັບໃຊ້ທີ່ມີຄວາມສາມາດແລະຄວາມອຸທິດຕົນປະຈໍາຢູ່ໃນຕົວເມືອງສຳຄັນເພື່ອປະກາດຂ່າວປະເສີດ ແລະຊົງປະສົງໃຫ້ສະມະຊິກຄຣິສຕະຈັກໃນສະຖານທີ່ເຫຼົ່ານັ້ນນໍາໃຊ້ຂອງປະທານທີ່ພຣະເຈົ້າຊົງມອບໃຫ້ໃນການນຳຄົນມາຫາພຣະເຈົ້າເຊັ່ນກັນ. ພຣະເຈົ້າມີພຣະພອນອັນປະເສີດສໍາລັບຜູ້ທີ່ມອບທຸກສິ່ງແກ່ການຊົງຮຽກເອີ້ນຂອງພຣະອົງ. ເມື່ອຜູ້ຮັບໃຊ້ເຫຼົ່ານັ້ນພະຍາຍາມນຳຄົນມາມາຫາພຣະເຢຊູຢ່າງສະສະຫຼຽວສະຫຼາດ ຈະເຫັນວ່າການປະກາດເປັນລາຍບຸກຄົນຈະມີຄົນຕອບສະໜອງຫຼາຍກວ່າການປະກາດໂດຍວິທີອື່ນ. {AA 158.2}

// {AA 158.3}

ໃນທຸກມື້ນີ້ ວຽກງານຂອງພຣະເຈົ້າໃນໂລກຕ້ອງການຜູ້ທີ່ປະກາດຄວາມຈິງຂອງພຣະຄັມພີຜ່ານການດໍາລົງຊີວິດ. ຖ້າຈະອາໄສສາສະໜາຈານທີ່ໄດ້ຮັບການເຈີມແຕ່ງຕັ້ງເພື່ອເຕືອນຄົນໃນຕົວເມືອງໃຫຍ່ກໍບໍ່ລ້ອນ. ພຣະເຈົ້າບໍ່ໄດ້ເອີ້ນແຕ່ສາສະໜາຈານເທົ່ານັ້ນ ແຕ່ຊົງເອີ້ນຜູ້ທີ່ເປັນໝໍ, ພະຍາບານ, ບັນນາກອນ, ຜູ້ສອນພຣະຄໍາພີ, ແລະສະມາຊິກໃນຂະແໜງຕ່າງໆ ຜູ້ອຸທິດຕົນເພື່ອການຮັບໃຊ້ ຄືຄົນເຫຼົ່ານັ້ນທີ່ຮູ້ພຣະຄໍາພີແລະໄດ້ຮັບອໍານາດແຫ່ງພຣະຄຸນຂອງພຣະເຈົ້າ ເພື່ອເຕືອນຄົນທີ່ຍັງບໍ່ທັນໄດ້ຮູ້ໃນບັນດາຫົວເມືອງໃຫຍ່. ເວລາຜ່ານໄປຢ່າງໄວວາ ແລະ ຍັງມີວຽກຫຼາຍໃຫ້ເຮັດ. ທຸກໜ່ວຍງານຕ້ອງຮ່ວມມືກັນ ເພື່ອຍາດໂອກາດໃນການປະກາດຢ່າງມີສະຕິ. {AA 158.3}

// {AA 159.1}

ການຮັບໃຊ້ຂອງໂປໂລກັບບາຣະນາບາໃນເມືອງອັນຕີໂອເຂຍໄດ້ເຮັດໃຫ້ເພິ່ນປັກໃຈເຊື່ອແທ້ວ່າພຣະເຈົ້າຊົງເອີ້ນໃຫ້ຕົນປະກາດໃຫ້ຄົນຕ່າງຊາດເປັນພິເສດ. ເມື່ອໂປໂລຮັບເຊື່ອ ພຣະເຈົ້າຊົງບອກເພິ່ນວ່າຈະເປັນຜູ້ປະກາດໃຫ້ຄົນຕ່າງຊາດ. ພຣະອົງຊົງກ່າວວ່າ: “ເຮົາໃຊ້ເຈົ້າໄປກໍເພື່ອວ່າ ເຈົ້າຈະໄຂຕາຄົນເຫຼົ່ານັ້ນ ແລະເພື່ອວ່າ ເຈົ້າຈະນໍາເຂົາອອກຈາກຄວາມມືດມາຫາຄວາມສະຫວ່າງ ແລະຈາກອໍານາດຂອງມານຊາຕານມາຫາພຣະເຈົ້າ ໂດຍວາງໃຈເຊື່ອໃນເຮົາ ບາບກໍາຂອງພວກເຂົາຈະໄດ້ຮັບການອະໄພ ແລະຮັບສ່ວນໃນທ່າມກາງປະຊາຊົນທີ່ພຣະເຈົ້າໄດ້ເລືອກໄວ້.” (ກິດຈະການ 26:18) ທູດສະຫວັນທີ່ປາກົດຕໍ່ອານາເນຍກ່າວວ່າ: “ເຮົາໄດ້ເລືອກເອົາຊາຍຄົນນີ້ໃຫ້ຮັບໃຊ້ເຮົາ ເພື່ອລາວຈະນໍາເອົານາມຊື່ຂອງເຮົາໄປຍັງຄົນຕ່າງຊາດ, ບັນດາກະສັດ ແລະປະຊາຊົນອິດສະຣາເອນ.” (ກິດຈະການ 9:15) ແລະເມື່ອໂປໂລກໍາລັງອະທິຖານຢູ່ໃນພຣະວິຫານໃນກຸງເຢຣູຊາເລັມ ທູດສະຫວັນໄດ້ບອກເພິ່ນວ່າ: “ຈົ່ງໄປ ເພາະເຮົາຈະໃຊ້ເຈົ້າໄປໄກ ຫາຄົນຕ່າງຊາດ.” (ກິດຈະການ 22:21) {AA 159.1}

// {AA 159.2}

ດັ່ງນັ້ນແຫຼະ ພຣະເຈົ້າໄດ້ມອບໜ້າທີ່ໃຫ້ໂປໂລປະກາດຂ່າວປະເສີດໃຫ້ຄົນຕ່າງຊາດ. ແຕ່ເພື່ອກະກຽມເພິ່ນສໍາລັບວຽກງານອັນກວ້າງໃຫຍ່ແລະຫຍຸ້ງຍາກນີ້ ພຣະເຈົ້າໄດ້ໃຫ້ໂປໂລມີຄວາມໃກ້ຊິດສະໜິດແໜ້ນກັບພຣະອົງແລະຍັງໃຫ້ເພິ່ນເຫັນຄວາມງົດງາມແລະສະຫງ່າຣາສີຂອງສະຫວັນໃນນິມິດກ່ອນ. ໂປໂລມີໜ້າທີ່ “ເປີດເຜີຍໃຫ້ເຫັນຄວາມຈິງອັນເລິກລັບ ເຊິ່ງໄດ້ຖືກປົກບັງໄວ້ມາແຕ່ບູຮານນະການພຸ້ນ” (ໂຣມ 16:25) ຄື “ແບບແຜນອັນເລິກລັບໃນນໍ້າພຣະໄທຂອງພຣະອົງ” (ເອເຟໂຊ 1:9) “ເຊິ່ງໃນສະໄໝກ່ອນ ພຣະອົງບໍ່ໄດ້ໃຫ້ມະນຸດສະໂລກຮູ້ຄວາມເລິກລັບນີ້ ແຕ່ບັດນີ້ພຣະອົງໄດ້ເປີດເຜີຍເລື່ອງນັ້ນໃຫ້ແກ່ບັນດາອັກຄະສາວົກທີ່ບໍລິສຸດຂອງພຣະອົງ ແລະພວກຜູ້ປະກາດພຣະທໍາໂດຍທາງພຣະວິນຍານ ວ່າຄົນຕ່າງຊາດນັ້ນໄດ້ເປັນຜູ້ຮັບມໍລະດົກຮ່ວມກັນ ເປັນອະໄວຍະວະຂອງກາຍອັນດຽວກັນ ທັງມີສ່ວນໄດ້ຮັບພຣະສັນຍາໃນພຣະຄຣິສເຈົ້າເຢຊູໂດຍທາງຂ່າວປະເສີດ.” ໂປໂລກ່າວວ່າ: “ຂ້າພະເຈົ້າໄດ້ຮັບການແຕ່ງຕັ້ງໃຫ້ເປັນຜູ້ຮັບໃຊ້ຂ່າວປະເສີດ…ຂ້າພະເຈົ້າເປັນຜູ້ຕໍ່າຕ້ອຍທີ່ສຸດກວ່າຜູ້ທີ່ເລັກນ້ອຍທີ່ສຸດ, ເຖິງປານນັ້ນ ພຣະອົງກໍຍັງໂຜດປະທານພຣະຄຸນນີ້ແກ່ຂ້າພະເຈົ້າ ຄືໃຫ້ຂາພະເຈົ້າປະກາດຂ່າວປະເສີດແກ່ຄົນຕ່າງຊາດ ເຖິງຄວາມບໍລິສຸດອັນຫາທີ່ປຽບບໍ່ໄດ້ຂອງພຣະຄຣິິສ, ແລະເຮັດໃຫ້ຄົນທັງປວງເຫັນແຈ້ງເຖິງແຜນການອັນເລິກລັບຂອງພຣະເຈົ້າຜູ້ຊົງສ້າງສັບພະທຸກສິ່ງ ເຊິ່ງໄດ້ເຊື່ອງຊ້ອນຄວາມເລິກລັບຂອງພຣະອົງໄວ້ ຕະຫຼອດທຸກຍຸກທຸກສະໄໝທີ່ຜ່ານມາ, ເພື່ອວ່າໃນປະຈຸບັນນີ້ຜູ້ຄອບຄອງແລະຜູ້ມີອໍານາດໃນສະຫວັນສະຖານຈະໄດ້ຮູ້ເຖິງພຣະສະຕິປັນຍາອັນສັບຊ້ອນຂອງພຣະເຈົ້າ ໂດຍທາງຄຣິສຕະຈັກ. ພຣະເຈົ້າໄດ້ກະທໍາການນີ້ ຕາມພຣະປະສົງອັນຖາວອນຂອງພຣະອົງ ເຊິ່ງພຣະອົງຊົງກະທໍາໃຫ້ສໍາເລັດໂດຍທາງພຣະຄຣິສເຈົ້າເຢຊູ ອົງພຣະຜູ້ເປັນເຈົ້າຂອງພວກເຮົາ.” (ເອເຟໂຊ 3:5-11) {AA 159.2}

// {AA 160.1}

ພຣະເຈົ້າໄດ້ອວຍພອນການປະກາດຂອງໂປໂລກັບບາຣະນາບາຢ່າງລົ້ນເຫຼືອຕະຫຼອດເວລາໜຶ່ງປີທີ່ເພິ່ນທັງສອງປະກາດຢູ່ໃນເມືອງອັນຕີໂອເຂຍ. ແຕ່ເຖິງຢ່າງນັ້ນກໍຕາມເຂົາທັງສອງຍັງບໍ່ໄດ້ຮັບການເຈີມແຕ່ງຕັ້ງຢ່າງເປັນທາງການ. ເວລານີ້ພຣະເຈົ້າກໍລັງຈະມອບໝາຍການປະກາດທີ່ຫຍຸ້ງຍາກໃຫ້ພວກເຂົາ ແລະ ໃນການປະກາດດັ່ງກ່າວ ພວກເຂົາຈະຕ້ອງອາໄສການຊ່ວຍເຫຼືອທຸກຢ່າງຈາກຄຣິສຕະຈັກ. {AA 160.1}

// {AA 160.2}

“ຄາວນັ້ນ ໃນຄຣິສຕະຈັກທີ່ເມືອງອັນຕີໂອເຂຍມີບາງຄົນເປັນຜູ້ທໍານວາຍແລະອາຈານ ຄືບາຣະນາບາ, ຊີເມໂອນຜູ້ທີ່ຄົນເອີ້ນວ່າ ນີເຄັນ, ລູກີໂອຊາວເມືອງກີເຣເນ, ມານາເອນ…ແລະໂຊໂລ. ຂະນະທີ່ພວກພີ່ນ້ອງກໍາລັງນະມັດສະການອົງພຣະຜູ້ເປັນເຈົ້າ ແລະ ຖືສິນອົດອາຫານຢູ່ນັ້ນ ພຣະວິນຍານບໍລິສຸດເຈົ້າໄດ້ບອກພວກເພິ່ນວ່າ, ‘ຈັ່ງຄັດເອົາບາຣະນາບາກັບໂຊໂລໄວ້ໃຫ້ເຮົາ ສໍາລັບພາລະກິດທີ່ເຮົາໄດ້ເອີ້ນໃຫ້ພວກເຂົາເຮັດນັ້ນ.’” <Acts 13:1–2>ກ່ອນອອກໄປເພື່ອປະກາດໃນດິນແດນຂອງຄົນຕ່າງຊາດ ພວກພີ່ນ້ອງໄດ້ອຸທິດພວກເຂົາຢ່າງຈິງຈັງໃຫ້ພຣະເຈົ້າໂດຍການອົດອາຫານ, ການອະທິຖານ, ແລະການວາງມືໃສ່. ໂດຍວິທີນີ້ພວກເຂົາຈຶ່ງໄດ້ຮັບການແຕ່ງຕັ້ງຈາກຄຣິສຕະຈັກໃຫ້ປະກາດຄວາມຈິງ, ໃຫ້ບັບຕິດສະມາແກ່ຜູ້ຮັບເຊື່ອ, ແລະຈັດຕັ້ງຄຣິສຕະຈັກໃໝ່ ໂດຍມີອໍານາດທາງຄຣິສຕະຈັກເຕັມຮູບແບບ. {AA 160.2}

// {AA 161.1}

ມາຮອດຕອນນີ້ ຖືວ່າຄຣິສຕະຈັກກໍາລັງກ້າວເຂົ້າສູ່ໄລຍະເວລາສຳຄັນ. ການປະກາດຂ່າວປະເສີດໃຫ້ຄົນຕ່າງຊາດຕ້ອງເປັນຂະບວນເຂັ້ມແຂງ ເຊິ່ງຄຣິສຕະຈັກເອງຈະໄດ້ເສີມກຳລັງໃຫ້ເຂັ້ມແຂງຂຶ້ນຍ້ອນຈໍານວນຜູ້ຮັບເຊື່ອໃໝ່. ພວກສາວົກຜູ້ຮັບຜິດຊອບວຽກງານການປະກາດນີ້ຈະພົບກັບຄວາມບໍ່ໄວ້ເນື້ອເຊື່ອໃຈ, ການຕໍ່ຕ້ານ, ແລະຄວາມເຫິງສາ. ຄໍາສອນເລື່ອງ “ກໍາແພງ” (ເອເຟໂຊ 2:14) ທີ່ຂວາງຂັ້ນລະຫວ່າງຄົນຢິວກັບຄົນຕ່າງຊາດ ຈະຖືກກ່າວຫາວ່າ ເປັນຄໍາສອນນອກຮີດ ແລະອໍານາດໃນຖານະຜູ້ຮັບໃຊ້ຂ່າວປະເສີດກໍຈະຖືກຜູ້ເຊື່ອຊາວຢິວສົງໄສ. ພຣະເຈົ້າຜູ້ຮູ້ເຫັນຄວາມຫຍຸ້ງຍາກລ່ວງໜ້າ ສະນັ້ນເພື່ອບໍ່ຜູ້ໃດທັກທ້ວງການຮັບໃຊ້ຂອງໂປໂລກັບບາຣະນາບາ ພຣະອົງຈຶ່ງເປີດເຜີຍແກ່ຜູ້ນຳໃນຄຣິສຕະຈັກໃຫ້ແຍກເອົາໂປໂລກັບບາຣະນາບາອອກຕ່າງຫາກໃຫ້ແຕ່ງຕັ້ງເພື່ອວຽກງານດັ່ງກ່າວ. ດັ່ງນັ້ນ ການແຕ່ງຕັ້ງຜູ້ຮັບໃຊ້ທັງສອງຈຶ່ງເກີດຂຶ້ນຊ້ອງໜ້າຄຣິສຕະຈັກ ເພື່ອໃຫ້ຮູ້ວ່າພຣະເຈົ້າຊົງເລືອກເອົາພວກເພິ່ນເພື່ອປະກາດຂ່າວປະເສີດໃຫ້ຄົນຕ່າງຊາດ. {AA 161.1}​

// {AA 161.2}

ແຕ່ພຣະເຈົ້າເອງໄດ້ແຕ່ງຕັ້ງໂປໂລກັບບາຣະນາບາກ່ອນໜ້ານັ້ນແລ້ວ ແລະການອະທິຖານວາງມືໃສ່ກໍບໍ່ໄດ້ເຮັດໃຫ້ພວກເຂົາໄດ້ຮັບພຣະຄຸນຫຼືຄວາມສາມາດໃດໆເພີ່ມອີກ. ການອະທິຖານວາງມືໃສ່ນັ້ນເປັນພຽງພິທີແຕ່ງຕັ້ງຊ້ອງໜ້າພີ່ນ້ອງຜູ້ເຊື່ອແລະຮັບຮ້ອງວ່າຜູ້ນັ້ນໄດ້ຮັບມອບໝາຍໜ້າທີ່ຢ່າງເປັນທາງການ. ວິທີນີ້ສະແດງໃຫ້ເຫັນວ່າຄຣິສຕະຈັກຍອມຮັບເອົາວຽກງານຂອງພຣະເຈົ້າ. {AA 161.2}

// {AA 162.1}

ສໍາລັບຄົນຢິວແລ້ວ ພິທີນີມີຄວາມໝາຍ. ໃນທໍານຽມຂອງຄົນຢິວ ຜູ້ເປັນພໍ່ຈະວາງມືໃສ່ຫົວຂອງລູກ ເພື່ອອວຍໄຊໃຫ້ພອນ. ເວລາມີຄົນເອົາສັດມາຖວາຍບູຊາ ປະໂຣຫິດຜູ້ໄດ້ຮັບແຕ່ງຕັ້ງກໍຈະວາງມືໃສ່ສັດໂຕນັ້ນ. ສະນັ້ນ ເມື່ອຜູ້ຮັບໃຊ້ໃນຄຣິສຕະຈັກເມືອງອັນຕີໂອເຂຍວາງມືໃສ່ຫົວຂອງໂປໂລກັບບາຣະນາບາ ພວກເຂົາໄດ້ອະທິຖານຂໍພອນຈາກພຣະເຈົ້າໃຫ້ຜູ້ຮັບໃຊ້ທີ່ຖືກເລືອກທັງສອງທ່ານ ເພື່ອອຸຖິດພວກເຂົາສຳລັບວຽກງານທີ່ພຣະເຈົ້າໄດ້ມອບໝາຍໃຫ້. {AA 162.1}

// {AA 162.2}

ຖັດມາ ພິທີອະທິຖານວາງມືໃສ່ນີ້ຖືກນໍາໃຊ້ໃນທາງຜິດຢ່າງຫຼວງຫຼາຍ ຄືມີຄວາມເຂົ້າໃຈອັນບໍ່ຖືກຕ້ອງວ່າ ຜູ້ທີ່ໄດ້ຜ່ານພິທີນີ້ຈະໄດ້ຮັບຣິດອໍານາດໃນທັນທີ ໃຫ້ສາມາດຮັບໃຊ້ພຣະເຈົ້າໄດ້ໃນທຸກຮູບແບບ. ແຕ່ວ່າໃນເລື່ອງການແຕ່ງຕັ້ງໂປໂລກັບບາຣະນາບາ ບໍ່ໄດ້ບັນທຶກວ່າພວກເຂົາໄດ້ຮັບອໍານາດຍ້ອນການອະທິຖານວາງມືໃສ່. ມີແຕ່ບັນທຶກວ່າ ທັງສອງໄດ້ຮັບການແຕ່ງຕັ້ງແບບໃດ ແລະການແຕ່ງຕັ້ງດັ່ງກ່າວມີຄວາມສຳຄັນຢ່າງໃດຕໍ່ວຽກງານການຮັບໃຊ້ໃນອານາຄົດຂອງພວກເຂົາເທົ່ານັ້ນ. {AA 162.2}

// {AA 162.3}

ການຄັດເລືອກເອົາໂປໂລກັບບາຣະນາບາໂດຍພຣະວິນຍາບໍລິສຸດເພື່ອວຽກງານການຮັບໃຊ້ນັ້ນ ສະແດງໃຫ້ເຫັນຢ່າງຈະແຈ້ງວ່າ ພຣະເຈົ້າຊົງເຄື່ອນໄຫວຜ່ານໜ່ວຍງານທີ່ຜ່ານການແຕ່ງຕັ້ງໃນຄຣິສຕະຈັກ. ຫຼາຍປີກ່ອນໜ້ານີ້ ພຣະຜູ້ຊ່ວຍໃຫ້ພົ້ນໄດ້ເປີດເຜີຍແຜນການຂອງພຣະອົງໃຫ້ໂປໂລຮູ້ ແລະໂປໂລກໍຖືກພາໄປຫາສະມາຊິກຄຣິສຕະຈັກຂອງພຣະອົງໃນເມືອງດາມັສກັດໂດຍທັນທີ. ນອກຈາກນີ້ ພຣະເຈົ້າກໍຍັງໄດ້ເປີດເຜີຍໃຫ້ຄຣິສຕະຈັກໃນເມືອງນັ້ນຮູ້ກ່ຽວກັບການຮັບເຊື່ອຂອງໂປໂລ. ແລ້ວພໍເຖິງເວລາທີ່ຈະເຄື່ອນໄຫວວຽກງານທີ່ໄດ້ຮັບມອບໝາຍໃຫ້ຂະຫຍາຍອອກ ພຣະວິນຍາບໍລິສຸດຈຶ່ງສໍາແດງໃຫ້ຮູ້ວ່າໂປໂລເປັນຜູ້ທີ່ພຣະເຈົ້າຊົງເລືອກໃຫ້ປະກາດຂ່າວປະເສີດໃຫ້ຄົນຕ່າງຊາດ ທັງໄດ້ມອບໝາຍໃຫ້ຄຣິສຕະຈັກເປັນຜູ້ແຕ່ງຕັ້ງໂປໂລກັບບາຣະນາບາ. ໃນຂະນະທີ່ ຜູ້ນໍາຄຣິສຕະຈັກໃນເມືອງອັນຕີໂອເຂຍ “ກໍາລັງນະມັດສະການອົງພຣະຜູ້ເປັນເຈົ້າ ແລະ ຖືສິນອົດອາຫານຢູ່ນັ້ນ ພຣະວິນຍານບໍລິສຸດເຈົ້າໄດ້ບອກພວກເພິ່ນວ່າ, ‘ຈັ່ງຄັດເອົາບາຣະນາບາກັບໂຊໂລໄວ້ໃຫ້ເຮົາ ສໍາລັບພາລະກິດທີ່ເຮົາໄດ້ເອີ້ນໃຫ້ພວກເຂົາເຮັດນັ້ນ.’” {AA 162.3}

// {AA 163.1}

ພຣະເຈົ້າຊົງກຳນົດໃຫ້ຄຣິສຕະຈັກເປັນກະບອກແສງເພື່ອສ່ອງສະຫວ່າງແກ່ຊາວໂລກ. ພຣະອົງຊົງເປີດເຜີຍໃຫ້ຊາວໂລກຮູ້ເປົ້າໝາຍແລະພຣະປະສົງຂອງພຣະອົງຜ່ານທາງຄຣິສຕະຈັກ. ພຣະອົງບໍ່ໄດ້ປະທານສິ່ງໃດໃຫ້ຄົນໃດຄົນໜຶ່ງ ເຊິ່ງແຕກຕ່າງແລະຂັດກັບປະສົບການຂອງຄຣິສຕະຈັກໂດຍລວມ. ໃນທໍານອງດຽວກັນ ພຣະອົງບໍ່ໄດ້ເປີດເຜີຍພຣະປະສົງຂອງພຣະອົງຕໍ່ຄຣິສຕະຈັກຜ່ານຄົນໃດຄົນໜຶ່ງເທົ່ານັ້ນ ໂດຍທີ່ຄຣິສຕະຈັກກໍຄືຮ່າງກາຍຂອງພຣະຄຣິສບໍ່ຮູ້. ໂດຍການຊົງນໍາຂອງພຣະອົງ ພຣະເຈົ້າຊົງໃຫ້ຜູ້ຮັບໃຊ້ຂອງພຣະອົງໃກ້ຊິດຕິດແທດກັບຄຣິສຕະຈັກ ເພື່ອໃຫ້ເຊື່ອໝັ້ນຕົນເອງໜ້ອຍລົງແລະເຊື່ອໝັ້ນຄົນອື່ນຫຼາຍຂຶ້ນ ຄືຄົນທີ່ພຣະອົງຊົງນໍາໃຫ້ຂະຫຍາຍວຽກງານຂອງພຣະອົງ. {AA 163.1}

// {AA 163.2}

ຕະຫລອດປະຫວັດສາດຂອງຄຣິສຕະຈັກມີບາງຄົນທີ່ມັກເພິ່ງພາຕົນເອງຢູ່ສະເໝີ. ຄົນເຫຼົ່ານັ້ນບໍ່ຮູ້ວ່າການເພິ່ງພາຕົນເອງນັ້ນຈະນໍາໄປສູ່ການເຊື່ອໝັ້ນໃນຕົນເອງເກີນໄປ ແທນທີ່ຈະຟັງຄໍາແນະນໍາແລະຄວາມຄິດເຫັນຂອງພີ່ນ້ອງຜູ້ເຊື່ອ ໂດຍສະເພາະແມ່ນພີ່ນ້ອງຜູ້ທີ່ພຣະເຈົ້າຊົງແຕ່ງຕັ້ງໃຫ້ເປັນຜູ້ນໍາໃນຄຣິສຕະຈັກ. ພຣະເຈົ້າໄດ້ປະທານສິດແລະອໍານາດພິເສດໃຫ້ຄຣິສຕະຈັກ ເຊິ່ງບໍ່ມີຜູ້ໃດສາມາດລະເມີດແລະໝິ່ນປະໝາດໄດ້ ເພາະຜູ້ທີ່ໝິ່ນປະໝາດກໍຖືວ່າໝິ່ນປະໝາດພຣະສຸຣະສຽງຂອງພຣະເຈົ້າ. {AA 163.2}

// {AA 164.1}

ຜູ້ທີ່ຖືວ່າຄວາມຄິດຂອງຕົນເອງເໜືອກວ່າຄົນອື່ນ ຖືວ່າສ່ຽງອັນຕະລາຍ. ນັ້ນແມ່ນແຜນການຂອງຊາຕານເພື່ອແຍກບຸກຄົນດັ່ງກ່າວອອກຈາກຜູ້ເຊື່ອທີ່ເປັນທໍ່ແສງສະຫວ່າງ ເຊິ່ງເປັນຜູ້ເຊື່ອທີ່ພຣະເຈົ້າໄດ້ໃຊ້ໃຫ້ກໍ່ສ້າງແລະຂະຫຍາຍວຽກງານຂອງພຣະອົງໃນໂລກນີ້. ການບໍ່ສົນໃຈຫຼືໝິ່ນປະໝາດຜູ້ທີ່ພຣະເຈົ້າຊົງແຕ່ງຕັ້ງໃຫ້ເປັນຜູ້ນໍາພາວຽກງານການປະກາດຄວາມຈິງ ກໍເທົ່າກັບວ່າປະຕິເສດຫົນທາງທີ່ພຣະອົງຊົງກຳນົດເພື່ອຊ່ວຍເຫຼືອ, ໃຫ້ກໍາລັງໃຈ, ແລະເສີມພະລະກໍາລັງຄົນຂອງພຣະອົງ. ຜູ້ເຊື່ອທີ່ບໍ່ສົນໃຈຄົນເຫຼົ່ານີ້ ແລະຄິດວ່າແສງສະຫວ່າງຕ້ອງມາຈາກພຣະເຈົ້າໂດຍກົງ ຈະຖືກຊາຕານຕົວະຈົນປະລາໄຊ. ດ້ວຍສະຕິປັນຍາຂອງພຣະເຈົ້າ ພຣະອົງໄດ້ຈັດກຽມໃຫ້ຜູ້ເຊື່ອທັງໝົດມີຄວາມສໍາພັນອັນໃກ້ຊິດ ໃຫ້ຜູ້ເຊື່ອສາມັກຄີກັບຜູ້ເຊື່ອແລະຄຣິສຕະຈັກສາມັກຄີກັບຄຣິສຕະຈັກ. ຖ້າເປັນດັ່ງນັ້ນ ມະນຸດຈະສາມາດຮ່ວມມືກັບພຣະເຈົ້າໄດ້. ທຸກໜ່ວຍງານຈະຢູ່ພາຍໃຕ້ອໍານາດຂອງພຣະວິນຍານບໍລິສຸດ ແລະຜູ້ເຊື່ອທັງໝົດລວມເຂົ້າກັນເປັນໜຶ່ງດຽວເພື່ອປະກາດຂ່າວປະເສີດເລື່ອງພຣະຄູນຂອງພຣະເຈົ້າໃຫ້ແກ່ຊາວໂລກຢ່າງເປັນລະບົບ. {AA 164.1}

// {AA 164.2}

ໂປໂລຖືວ່າພິທີແຕ່ງຕັ້ງເປັນທາງການເປັນຈຸດເລີ່ມຕົ້ນຂອງໄລຍະສຳຄັນໃນຊີວິດ. ເພິ່ນຖືວ່າພິທີດັ່ງກ່າວເປັນຈຸດເລີ່ມຕົ້ນຂອງການເປັນອັກຄະສາວົກໃນຄຣິສຕະຈັກ. {AA 164.2}

// {AA 165.1}

ໃນຂະນະທີ່ຂ່າວປະເສີດສ່ອງແສງຮຸ່ງເຮືອງໃນເມືອງອັນຕີໂອເຂຍ ພວກສາວົກຢູ່ໃນກຸງເຢຣູຊາເລັມກໍສືບຕໍ່ການປະກາດອັນສໍາຄັນ. ໃນແຕ່ລະປີ ຊ່ວງເທດສະການ ມີຄົນຢິວຈາກທຸກຫົນແຫ່ງເດີນທາງມາກຸງເຢຣູຊາເລັມເພື່ອນະມັດສະການພຣະເຈົ້າຢູ່ພຣະວິຫານ. ໃນບັນດາຄົນທີ່ເດີນທາງມາມີບາງຄົນທີ່ມີຄວາມສັດທາສູງແລະສຶກສາຄົ້ນຄວ້າຄໍາພະຍາກອນຢ່າງລະອຽດ. ພວກເຂົາລໍຖ້າແລະໂຫຍຫາການສະເດັດມາຂອງພຣະເມຊີອາ ຜູ້ເປັນຄວາມຫວັງຂອງຊາວອິດສະຣາເອນ. ກຸງເຢຣູຊາເລັມເຕັມໄປດ້ວຍແຂກຄົນ ພວກສາວົກຈຶ່ງປະກາດເລື່ອງພຣະຄຣິສຢ່າງກ້າຫານ ເຖິງວ່າຈະສ່ຽງຊີວິດກໍຕາມ. ພຣະວິນຍານຂອງພຣະເຈົ້າຊົງອວຍພອນການປະກາດຂອງພວກເຂົາ ເຮັດໃຫ້ມີຄົນຈໍານວນຫຼາຍໄດ້ຮັບເຊື່ອ; ແລະເມື່ອຜູ້ຮັບເຊື່ອເຫຼົ່ານັ້ນກັບເມືອບ້ານເຮືອນຂອງຕົນ ພວກເຂົາກໍສືບຕໍ່ປະກາດຄວາມຈິງໃນທຸກຊົນຊາດແລະໃນທຸກຊົນຊັ້ນຂອງສັງຄົມ. {AA 165.1}

// {AA 165.2}

ເປໂຕ, ຢາໂກໂບ, ແລະໂຢຮັນເປັນສາວົກທີ່ໂດດເດັ່ນໃນການປະກາດດັ່ງກ່າວນີ້. ເຂົາທັງຫຼາຍໝັ້ນໃຈວ່າ ພຣະເຈົ້າໄດ້ແຕ່ງຕັ້ງພວກຕົນໃຫ້ປະກາດຂ່າວປະເສີດແກ່ຄົນຮ່ວມຊາດໃກ້ບ້ານ. ພວກເຂົາປະກາດຢ່າງສະຫຼາດແລະສັດຊື່ ຢືນຢັນສິ່ງທີ່ພວກຕົນໄດ້ເຫັນແລະໄດ້ຍິນ ທັງໄດ້ຊັກຊວນຄົນໃຫ້ເຊື່ອໃນ “ຄໍາພະຍາກອນທີ່ແນ່ນອນກວ່ານັ້ນ” (2 ເປໂຕ 1:19) ເພື່ອຄົນອິດສະຣາເອນຈະເຊື່ອວ່າ “ພຣະເຢຊູເຈົ້າ” ອົງທີ່ພວກຢິວ “ໄດ້ຕອກຄຶງໄວ້ທີ່ໄມ້ກາງແຂນນັ້ນແຫຼະແຫລະ ແມ່ນຜູ້ທີ່ຖືກຕັ້ງໄວ້ໃຫ້ເປັນພຣະອົງເຈົ້າ ແລະ ເປັນພຣະຄຣິສ.” (ກິດຈະການ 2:36.) {AA 165.2}
